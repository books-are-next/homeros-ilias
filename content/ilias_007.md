---
title: ZPĚV I\.
contentType: poetry
---

<section>

O hněvu Péléovce, ó bohyně, Achilla zpívej,

</section>

<section>

příčině běd, jenž bez počtu ztrát byl Danaům zdrojem,

</section>

<section>

množství chrabrých duší jim za kořist předhodil Hádu —

</section>

<section>

reků — a na pospas psům neb dravým k hostině ptákům

</section>

<section>

pohodil jejich těla — toť Diova dála se vůle

</section>

<section>

od té neblahé chvíle, kdy prudkým se rozešli svárem

</section>

<section>

vládyka Agamemnón i Achilleus, hrdina slavný!

Kdopak z bohů to byl, jenž svedl je k zápasu svárem?

</section>

<section>

Létin a Diův syn.

</section>

<section>

                                Ten na krále zanevřev hněvem,

</section>

<section>

po vojsku mor jim roznítil zlý — lid napořád hynul,

</section>

<section>

neboť milého Chrýsa mu zneuctil, božího kněze,

</section>

<section>

Átreův syn: kněz přišel, chtě v achajském táboře lodním

</section>

<section>

milou vykoupit dceru, a nesmírné výkupné nesl.

Chrýsés v pravici své měl vínek na zlatém žezle

</section>

<section>

Apolla, Jistého Střelce, a prosil Danaů všechněch,

</section>

<section>

Átreovců dvou však především, vévodů vojska:

</section>

<section>

„Átreovci a druzí, ó Achajci holení krásných,

</section>

<section>

bozi ať popřejí vám, již bydlí v olympských domech,

</section>

<section>

trójské vyvrátit město a domů šťastně se vrátit,

</section>

<section>

avšak dceru mou milou mi vydejte, přijměte výkup,

</section>

<section>

Apolla, Jistého Střelce, se bojíce, Diova syna!“

Tehdáž ostatní mužstvo to schválilo, Achajci všichni,

</section>

<section>

božího kněze mít v úctě a skvostné výkupné přijmout,

</section>

<section>

jedině Átreovci se hlas ten nelíbil v srdci,

</section>

<section>

nýbrž ho vyháněl drsně a příkrou přidával hrozbu:

„Starče, ty hleď, bych v loďstvu tě já již nestihl tady,

</section>

<section>

buďže bys nyní tu dlel, neb po druhé opět sem přišel —

</section>

<section>

sic pak božský vínek a žezlo ti prospěje málo!

Nevydám dívčiny té! — spíš dříve ji postihne stáří,

</section>

<section>

u nás, v paláci mém — až v Argách, daleko vlasti,

</section>

<section>

chodící kolem stavu a ke mně se družící v lůžku.

Odejdi! Nezlob mne už! — sic ve zdraví nevyjdeš odsud!“

Řekl, i zhrozil se stařec a poslechl rozkazu jeho,

</section>

<section>

pak šel po břehu tiše — a hučící šumělo moře. —

</section>

<section>

Potom popošel stranou a vroucně se k Apollu Foibu,

</section>

<section>

Látóny kadeří krásných to synovi, modlil ten stařec:

„Vyslyš mě, Stříbrnoluký, ty mocná záštito Chrýsy,

</section>

<section>

ochránce přesvaté Killy a mohutný Tenedu vládce,

</section>

<section>

Sminthee, jestliže chrám jsem někdy ti k libosti zřídil,

</section>

<section>

nebo jsem tučné někdy ti spálil ze stehen maso

</section>

<section>

z obětních býků a koz — rač toto mi splniti přání:

</section>

<section>

Odpykej za slzy mé lid danajský střelami tvými!“

Těmito prosil slovy — i slyšel ho Apollón Foibos:

</section>

<section>

S olympských povstal výšin a kráčel, rozhněván v srdci,

</section>

<section>

lučiště na pleci maje a toulec zamčený kolkol.

Rázem řinkot šípů se rozzvučel, jak se dal v pochod,

</section>

<section>

s plecí rozhněvaného. — I kráčel podoben noci.

</section>

<section>

Konečně opodál lodí si usednuv, vystřelil šipku:

</section>

<section>

hrozný zazněl zvuk, jak lukem stříbrným střelil.

Nejprve jejich mezky a ohaře napadal rychlé,

</section>

<section>

ale pak po lidech též své hrotité metaje šípy,

</section>

<section>

bil je a bil: jim hranice těl den ze dne tam plály.

Lítaly po devět dní vším táborem bohovy střely —

</section>

<section>

v desátý konečně den dal svolati Achilleus vojsko:

</section>

<section>

Héré bělostných loktů to vštípila do jeho mysli,

</section>

<section>

o lid se achajský bojíc, když viděla umírat mužstvo.

Avšak když se už sešli a všichni se v hromadu shlukli,

</section>

<section>

Achilleus rychlý v běhu tu povstav, promluvil takto:

„Myslím, Átreův synu, že nazpět zahnáni odsud,

</section>

<section>

domů se vrátíme zas — — jen jestliže uniknem smrti! —

</section>

<section>

vskutku-li válka i mor nás Achajce hubiti bude.

</section>

<section>

Pročež jakéhos věštce neb kněze se optejme na to,

</section>

<section>

nebo i hadače snů — též sen má od Dia původ —

</section>

<section>

aby nám děl, proč takový hněv bůh Apollón pojal:

</section>

<section>

zdaž je to slib, proč rozhněván jest, neb slavnostní žertva —

</section>

<section>

chtěl-li by snad, když bezvadných koz neb beránků mladých

</section>

<section>

obdrží obětní dým, nám hroznou odvrátit zhoubu!“

</section>

<section>

Tak tedy Achilleus pravil a usedl.

</section>

<section>

                                                                      V středu jich povstal

</section>

<section>

Kalchás, Thestorův syn, všech věštců daleko první,

</section>

<section>

znalý všeho co jest, kdys bývalo, všeho co bude.

</section>

<section>

Vždyť též achajským lodím byl vůdcem do země trójské

</section>

<section>

vlastním uměním věštím, jež obdržel od boha Foiba.

</section>

<section>

Tento, muž moudré mysli, se ujal slova a pravil:

„Achille, Diovi milý, ty velíš příčinu říci,

</section>

<section>

pročže se Apollón vládce tak rozhněval, Nemylný Střelec.

</section>

<section>

Dobrá, povím to tedy — však rozvaž a přísahou potvrď,

</section>

<section>

že se mne od srdce rád chceš zastati, rukou i slovem:

</section>

<section>

Jistěže muž, jak myslím, se rozhněvá, který je mocným

</section>

<section>

všechněch Danaů vládcem — a všechno ho poslouchá mužstvo.

</section>

<section>

Příliš mocný je král, když k slabším zahoří hněvem:

</section>

<section>

kdyby i tentýž den snad potlačil vzplanutí hněvu,

</section>

<section>

přece jen ve své hrudi i pozděj podrží záští,

</section>

<section>

dokud nesplní pomstu — ty uvaž, chceš-li mne chránit!“

Achilleus rychlý v běhu mu odvětil těmito slovy:

</section>

<section>

„Směle jen božský soud nám vypověz, ať je to co chce!

</section>

<section>

Apollón Diovi milý buď svědkem, kterého vzýváš,

</section>

<section>

kdykoli božské soudy nám Danaům zjevovat hodláš,

</section>

<section>

nikdo že, dokud žiju, a dokavad očima vidím,

</section>

<section>

na tebe u dutých lodí svou těžkou nevztáhne ruku

</section>

<section>

z Danaů, jak jsou tady, byť mínil’s i Agamemnona,

</section>

<section>

který z Danaů všech jest nejvíc zajisté mocný!“

Tehdáž odvahy nabyl a pravil neklamný věštec:

</section>

<section>

„Není to slib, proč rozhněván jest, též není to žertva,

</section>

<section>

nýbrž — božský kněz, jejž zneuctil Agamemnón:

</section>

<section>

nevydalť milou dceru a nechtěl přijmouti výkup.

Proto nám seslal strasti — a ještě jich Apollón sešle!

</section>

<section>

Také Danaům dřív on bídnou nevzdálí zhoubu,

</section>

<section>

dokud nevrátí otci té dívčiny jasného zraku,

</section>

<section>

bez výkupu, a darmo, a nepošlou slavnostní žertvu

</section>

<section>

do Chrýsy — _tak_ bychom snad jej získat mohli a smířit.“

Tak tedy Kalchás pravil a usedl.

</section>

<section>

                                                                   V středu jich povstal

</section>

<section>

bohatýr Agamemnón, syn Átreův, přemocný vládce,

</section>

<section>

nevole pln, mrak zalil mu hruď, jež hněvem se mocně

</section>

<section>

plnila — strašný žár, jak plamen, z očí mu sálal. —

Kalchanta ze všech nejdřív pak oslovil — se zhoubou v očích:

„Proroku zlý! — jak živ jsi mi libé neřekl věštby!

</section>

<section>

Vždy je ti milé v srdci jen trýzeň člověku věstit!

</section>

<section>

Šťastného nic však dosud jsi nevyřkl, aniž kdy splnil!

</section>

<section>

Zas teď takovou věštbu tu Danaům veřejně hlásáš,

</section>

<section>

_jim_ že prý Nemylný Střelec jen proto teď působí strasti,

</section>

<section>

_já_ že jsem skvostný výkup prý přijmout od otce nechtěl

</section>

<section>

za dívku, Chrýsovu dceru — chciť mnohem raděj ji samu

</section>

<section>

v domově mít — vždyť výš než Klytaiméstru ji kladu,

</section>

<section>

vlastní manželku z mládí, jíž nezadá ani dost málo

</section>

<section>

postavou těla ni vzrůstem, ni rozumem, umělou prací.

Ale i tak jsem hotov ji vydati — když to tak lépe —

</section>

<section>

já přec národa zdar mám na mysli, nikoli zhoubu! —

</section>

<section>

hned však čestný podíl mi připravte, abych tu nebyl

</section>

<section>

bez daru z Achaiů sám — toť věru by nebylo slušno:

</section>

<section>

neboť vidíte všichni, že dar můj uchází jinam!“

Slavný Achilleus rychlý mu na to dal odpověď tuto:

</section>

<section>

„Átreův synu, ty’s slavný, však sobecký nad lidi všecky!!

</section>

<section>

Jakpak ti má dát dar lid danajský v zápase chrabrý!?

</section>

<section>

Nevímeť, že by kde plen, všem společný, v hojnosti ležel!

</section>

<section>

Kořist, jež z dobytých měst nám připadla, rozdána všecka,

</section>

<section>

od lidu nelze však žádat, by opět ji sbíral a snášel —

Ty však pro tuto chvíli ji vydej — bohovi kvůli!

</section>

<section>

Třikrát a čtyřikráte ti splatíme, jestliže bohdá

</section>

<section>

trójské hrazené město nám Zeus dá vyvrátit jednou!“

Přemocný Agamemnón mu odvětil těmito slovy:

</section>

<section>

„Jenom se tak — vždyť přímý jsi muž, rek _podobný bohům__,_

</section>

<section>

Achille, _přetvářet_ nechtěj! — Mne _nepřelstíš_, aniž mne _zklameš__!_

Či snad bys chtěl, bys dar měl sám, však _já_ abych takto

</section>

<section>

s prázdnýma rukama seděl — že dívku mi vydati radíš?!

Ovšem — dá-li mi dar lid danajský v zápase chrabrý —

</section>

<section>

vybraný, po mé chuti, a důstojný, v náhradu za můj —

</section>

<section>

Kdyby však nechtěl ho dát — pak _já as sám_ si ho vezmu —

</section>

<section>

možná že tvůj, snad i Aiantův dar, neb Láertovcův,

</section>

<section>

vezmu si sám — ten jistě se rozlítí, ke komu přijdu.

</section>

<section>

— — —

Ovšemže o věci této si promluvit můžem i jindy…

</section>

<section>

Avšak černou loď teď stáhněm na jasné moře,

</section>

<section>

veslaře pečlivě do ní si opatřme, slavnostní žertvu

</section>

<section>

naložme, Chrýsovu dceru tam zaveďme, dívčinu sličnou;

</section>

<section>

výpravy některý z vás buď vůdcem, z poradců lidu,

</section>

<section>

Aiás či Ídomeneus neb Odysseus, hrdina slavný,

</section>

<section>

nebo snad Achille ty, jenž nejstrašnější jsi z mužů,

</section>

<section>

abys nám Svémocného zas usmířil obětí svatou.“

Rychlý Péleův syn, naň posupně pohleděv, pravil:

</section>

<section>

„Nastojte! Nestoudnost jest tvůj plášť, ó sobecká duše!

Jakpak tě s ochotou má kdos poslouchat, z Achaiů tady,

</section>

<section>

buďto se na cestu dát, neb s mužstvem bojovat silou!?

Já přec Trójanům kvůli jsem nepřišel, kopiníkům,

</section>

<section>

válčit naproti nim — vždyť ničím vinni mi nejsou:

</section>

<section>

neboť nikdo mi skot z nich nezabral, ani mé koně,

</section>

<section>

nikdo mi v hrudnaté Fthíi, té pěstounce statečných mužů,

</section>

<section>

nezničil úrody mé, vždyť velký dělí nás prostor:

</section>

<section>

množství stinných horstev a dálné hučící moře — — —

</section>

<section>

_s tebou__,_ ty nestydo velká, jsme vytáhli, abys měl radost —

</section>

<section>

bychom pomohli tobě — i bratrovi — peská ty hlavo,

</section>

<section>

navrátit čest — však na to ty nehledíš, na to ty nedbáš!

</section>

<section>

— — —

Teď mi tu dokonce hrozíš, že podíl mi osobně vezmeš,

</section>

<section>

pro nějž mnoho jsem zkusil — a pak mi jej Achajci dali!

</section>

<section>

— — —

Beztoho stejného s tebou tu jakživ podílu nemám,

</section>

<section>

kdykoliv lidnaté město lid achajský Trójanům zboří,

</section>

<section>

ač má pravice tuhle vám vykoná nejtěžší práce

</section>

<section>

ve válce divé vřavou, však kdykoliv k dělení dojde,

</section>

<section>

_tvůj_ dar mnohem je větší — já malý, přece však milý,

</section>

<section>

ke svým si odnáším lodím, jsa zemdlen námahou války.

</section>

<section>

Teď však do Fthíe půjdu, vždyť mnohem bude mi lépe

</section>

<section>

domů na křivých lodích se navrátit — nemám už chuti,

</section>

<section>

když mám zneuctěn být, jen jmění a statky ti shánět.“

Jemu zas Agamemnón dal odpověď, vládyka mužstva:

</section>

<section>

„Utíkej, když tvá mysl tě pobádá, nebudu já tě

</section>

<section>

prosit, bys pro mne tu byl — vždyť jiní budou tu se mnou,

</section>

<section>

kteří budou mě ctít — sám Zeus však všemoudrý zvláště.

Z králů živených Diem jsi nejvíc mi protivný ze všech:

</section>

<section>

vždycky ti rozkoší jsou jen sváry a války a půtky! —

Sílu-li velikou máš — vždyť bůh mním tobě ji skytl.

Domů jdi se svým loďstvem a se svými vlastními druhy,

</section>

<section>

vládni si nad Myrmidony — mně na tobě záleží málo!

</section>

<section>

Lhostejná je mi tvá zlost — má hrozba je naopak tato:

</section>

<section>

Jako mi Apollón Foibos teď odnímá Chrýsovu dceru,

</section>

<section>

kteroužto na své lodi a se svými vlastními druhy

</section>

<section>

odešlu — takto si já zas sličnou Brísovu dceru

</section>

<section>

odvedu ze stanu sám, dar _tvůj,_ bys dobře to věděl,

</section>

<section>

oč jsem mocnější tebe, a zhrozil se příště i jiný,

</section>

<section>

za rovna se mnou se míti a ke mně se veřejně rovnat.“

Řekl, a Péléovec se rozlítil — uvnitř mu srdce

</section>

<section>

v zmužilých prsou jeho se na dvé rozmýšlet jalo,

</section>

<section>

zdali by břitký meč měl vytasit od statné kyčle,

</section>

<section>

ostatní zaplašit všecky a probodnout Agamemnona,

</section>

<section>

či by měl potlačit vášeň a zlost svou vzkypělou zdržet.

Co on přemýšlel takto i ve svém srdci i v mysli,

</section>

<section>

právě když velký meč již tasil — Pallas v tom přišla:

</section>

<section>

Héré bělostných loktů ji poslala s nebeských výšin,

</section>

<section>

oba je milujíc stejně a v srdci je na péči majíc. — —

Přistoupila odzadu k němu a vzala ho za rusé vlasy,

</section>

<section>

jemu jen patrná jsouc — z těch druhých jí neviděl nikdo.

Užasl rek — pak chvatně se obrátiv, ve mžiku poznal,

</section>

<section>

že to je Athénská Pallas, neb strašněji zableskly oči —

</section>

<section>

pak se k ní ozval takto a pravil perutná slova:

„Copak že’s opět přišla, ó rozenko bouřného Dia?!

</section>

<section>

Zpupnost snad Agamemnona chtíc viděti, Átreovce?

</section>

<section>

Avšak tohle ti řeknu, a také to splněno bude,

</section>

<section>

záhy že za svůj pych svým vlastním životem splatí.“

Pallas jiskrných zraků mu na to zas pravila toto:

</section>

<section>

„Utišit přišla jsem já tvou vášnivost, dáš-li si říci —

</section>

<section>

Héré bělostných loktů mě poslala s nebeských výšin,

</section>

<section>

oba vás miluje stejně a v srdci vás na péči majíc.

</section>

<section>

Pročež zanechej boje a netas pravicí meče,

</section>

<section>

zato však můžeš slovy jej pohanět — jak se i stane!

</section>

<section>

Neboť tohle ti řeknu, a také to splněno bude:

</section>

<section>

třikráte tolik darů se jednou ti dostane skvostných

</section>

<section>

za tento dnešní pych — teď kroť se a spravuj se námi!“

</section>

<section>

Achilleus rychlý v běhu jí odvětil těmito slovy:

</section>

<section>

„Rozkaz zajisté váš, ó bohyně, splniti dlužno,

</section>

<section>

kdyby i sebe kdo víc byl rozezlen — vždyť to tak lépe:

</section>

<section>

kdokoli božských rad jest poslušen, rádi ho slyší.“

Řekl, a pravici těžkou hned na jilci stříbrném zdržev,

</section>

<section>

zarazil velký meč zas do pochvy, ochotně dbaje

</section>

<section>

Athénské Pallady slov, jež na Olymp odešla nazpět,

</section>

<section>

v palác bouřného Dia a do středu ostatních bohů.

</section>

<section>

Znova pak Péléovec se obořil na Átreovce

</section>

<section>

výpadem hrubých slov, neb dosud nemírnil hněvu.

„Opilec ty’s! — Tvé oči jsou psí, však zaječí srdce!

</section>

<section>

Ani kdy do války jíti a s lidem v krunýř se odít,

</section>

<section>

ani se v zálohu ukrýt, jda s předními Achajů reky,

</section>

<section>

jakživ’s odvahy neměl — toť smrtí zdá se ti býti! —

</section>

<section>

Inu, toť vynáší víc, nám v achajském táboře širém

</section>

<section>

každému podíly brát, když promluví naproti tobě!

</section>

<section>

Z národa tyjící král! — — —

</section>

<section>

— — — Však lidem nicotným vládneš — —

</section>

<section>

sic bys byl, Átreovče, teď naposled potupu spáchal!

Avšak tohle ti řeknu a ztvrdím přísahou velkou:

</section>

<section>

Přisahám při tomto žezle — to nikdy už listí a větví

</section>

<section>

nevydá, když již jednou svůj pahýl nechalo v horách,

</section>

<section>

ani již nezkvete nikdy, vždyť nožem sloupáno s něho

</section>

<section>

veškero listí a kůra — teď synové achajští zase

</section>

<section>

nosí je v pravicích svých, když soudí — neboť jim řády

</section>

<section>

Diovy chrániti jest — toť velká ti přísaha bude:

Ó však po Achillovi lid achajský zatouží jednou,

</section>

<section>

jak tady jest — však nebudeš pak, byť truchliv, mu moci

</section>

<section>

pomocen být, až četný lid vám pobíjen bude

</section>

<section>

Hektorem, zhoubcem mužstva — ty uvnitř se užírat budeš,

</section>

<section>

nevole pln — vždyť muž, všech nejlepší, od tebe znectěn.“

Domluvil Péléovec a berlou o zemi mrštil,

</section>

<section>

pobitou zlatými nýtky kol dokola, sám ale sedl.

Átreův syn byl rozzuřen též.

</section>

<section>

                                                             V jich středu tu povstal

</section>

<section>

Nestór mluvící libě a zvučný Pylanů řečník,

</section>

<section>

neboť se nad med sladší mu s jazyka linula mluva.

Také vymřelo dvé již rodů smrtelných lidí,

</section>

<section>

kteří zároveň s ním kdys zrozeni byli a vzrostli,

</section>

<section>

před časy, v posvátném Pylu — teď vládl už třetímu rodu.

Tento, muž moudré mysli, se ujal slova a pravil:

</section>

<section>

„Běda! Toť velké hoře se na zemi achajskou valí!

</section>

<section>

Ó, jak Priamos vládce by zajásal se syny svými,

</section>

<section>

s ním též Trójané druzí by radostí zplesali v srdci,

</section>

<section>

kdyby tak dostali zvěst, jak vy se tu sváříte spolu,

</section>

<section>

kteří předčíte v radě a také předčíte v boji!

</section>

<section>

Pročež dejte si říci, vždyť věkem mladší jste oba! —

</section>

<section>

Já přec ve styku byl, již před časy, s lepšími reky,

</section>

<section>

nežli jste teď, však nižádný z nich mnou nezhrdl nikdy.

Dosud takových mužů jsem nespatřil, aniž kdy spatřím,

</section>

<section>

jako byl Peirithoos a Dryás, vládyka lidu,

</section>

<section>

Kaineus a Exadios a Polyfém podobný bohům,

</section>

<section>

Théseus, Aigeův syn, muž rovný nesmrtným bohům —

</section>

<section>

muži to nejsilnější, již vyrostli z pozemských lidí!

</section>

<section>

Silní to mužové byli a válčili naproti silným,

</section>

<section>

naproti divochům horským a strašně je potřeli všechny.

Přec však byl jsem i já jich spojencem, z Pylu k nim přišed,

</section>

<section>

z ciziny, z dálné země — a sami mě pozvali k sobě.

S Kentaury v boj jsem pustil se sám.

</section>

<section>

                                                                            Ó, s těmi by nikdo

</section>

<section>

nemohl bojovat z těch, kdož nyní na zemi žijí!

Přec však dbali mé rady a poslechli, když jsem co řekl.

</section>

<section>

_Vy_ též poslušní buďte, vždyť líp jest poslušen býti!

Nechtěj, vládyko lidu, ač mocný’s, bráti mu dívku!

</section>

<section>

Nech mu ji, když mu ji jednou lid achajský za poctu přiřkl!

Ty však, Péleův synu, se nechtěj hádati s králem,

</section>

<section>

urputně — větší má čest než veškeří ostatní lidé

</section>

<section>

žezlem vládnoucí král, jenž od Dia důstojnost dostal!

</section>

<section>

Ty-li máš velkou sílu — vždyť božská tě zrodila matka,

</section>

<section>

on zas mocnější jest, neb většímu vladaří počtu.

Átreův synu, ty zvlášť kroť vášnivost! — Já tě však také

</section>

<section>

prosím, bys na Achillea se nezlobil, který tu přece

</section>

<section>

mocnou záštitou jest nám Danaům od zhouby války!“

Přemocný Agamemnón mu odvětil těmito slovy:

</section>

<section>

„Všecko to pravdivé jest, cos pravil, milený starče!

</section>

<section>

Avšak tuhle ten člověk chce nad nás všecky tu býti,

</section>

<section>

všech nás tady být pánem, a všechněm chtěl by tu vládnout,

</section>

<section>

všechněm rozkazy dávat — a tomu se sotva kdo poddá!

Jestliže kopím házet mu věční bohové dali,

</section>

<section>

proto mu dávají právo, by urážky na nás chrlil?!“

Jemu tu do řeči skočil a odvětil Achilleus slavný:

</section>

<section>

„Toť bych zbabělcem věru a ničemou zváti se musil,

</section>

<section>

kdybych v každé věci ti ustoupil, cokoli řekneš!

Jiným zajisté tohle si předpisuj — mně tu však nekaž,

</section>

<section>

neboť nebudu já, jak doufám, poslouchat tebe!

Jinou ti věc však povím — ty na mysli přemítej o ní!:

</section>

<section>

rukama nebudu já boj začínat — pro pouhou dívku —

</section>

<section>

s tebou ani s kým jiným — vždyť vzali jste, co jste mi dali,

</section>

<section>

avšak z ostatních věcí, jež u lodí rychlých mi leží,

</section>

<section>

z těchto mi docela nic bys neodňal proti mé vůli.

Zkus to jen, je-li ti libo, ať také to poznají tito:

</section>

<section>

rázem ti temná krev kol kopí vytryskne mého!“

Když tak vzdornou řečí se dost již napřeli spolu,

</section>

<section>

povstali, čímž též sněm byl rozpuštěn u lodí rychlých.

Ke stanům Péléovec a ke svým souměrným lodím

</section>

<section>

kráčel s Menoitiovcem a se svými vlastními lidmi.

Do moře Átreův syn dal rychlý stáhnouti koráb,

</section>

<section>

dvacet veslařů vybral; pak naloživ slavnostní žertvu

</section>

<section>

pro boha, Chrýsovu dceru tam posadil, dívčinu sličnou,

</section>

<section>

Odysseus, důvtipný rek, pak za vůdce výpravy vstoupil.

Oni tu do lodi vešli a vlhkou se plavili drahou.

Lidu pak Átreův syn dal rozkaz poskvrnu smýti:

</section>

<section>

oni ji smývali tedy, a poskvrna stékala v moře.

Oběti býků a koz pak vzdávali Apollu Foibu,

</section>

<section>

slavné to bezvadné žertvy, a na břehu vlnivé tůně

</section>

<section>

dým až k nebesům stoupal a v kouři se do kruhu točil.

Tím teď v táboře lid byl zaměstnán. —

                                                                          Vládyka lidu

</section>

<section>

nemínil odložit čin, jímž v rozbroji Achillu hrozil,

</section>

<section>

nýbrž k Talthybiovi a k Eurybatovi se ozval,

</section>

<section>

kteří héroldi jeho a obratní druhové byli.

„Do stanu Achillea se vydejte, Péléovce,

</section>

<section>

za ruku Brísovu dceru mi přiveďte, dívčinu sličnou!

</section>

<section>

Kdyby však nechtěl jí dát — pak já as sám si ji vezmu,

</section>

<section>

s velkou přesilou přijda — a to mu pak hroznější bude.“

</section>

<section>

S těmito slovy je poslal a příkrou přidával hrozbu. —

Po břehu vlnivé tůně se na cestu vydali tiše.

K stanům když Myrmidonů a k jejich korábům přišli,

</section>

<section>

nalezli jej, jak před stanem svým, hned při lodi černé,

</section>

<section>

seděl. — On nikterak rád jich neviděl, Achilleus slavný.

</section>

<section>

Poslové strnuli strachem a před králem v uctivé bázni

</section>

<section>

stanuli, aniž co řekli — a také se neptali na nic.

</section>

<section>

On však to poznal v mysli a těmito slovy se ozval:

„Héroldi, vítáni buďte, vy poslové Dia a lidí,

</section>

<section>

přistupte! — Vy přec nejste mi viníky, nýbrž jen vládce,

</section>

<section>

který posílá vás sem pro dívku, Brísovu dceru.

Patrokle, potomku Diův, jdi přivést dívčinu onu,

</section>

<section>

dej jim ji — ať si ji vezmou — však sami nám za svědky buďtež

</section>

<section>

u všech blažených bohů a u všech smrtelných lidí,

</section>

<section>

také před samým králem, tím surovcem, jestliže jednou

</section>

<section>

_mne_ bude potřeba zas, bych zapudil od lidu jeho

</section>

<section>

bídný zmar — vždyť zuřivý jest jen na škodu jiným:

</section>

<section>

neboť není schopen, by zpředu i zezadu poznal,

</section>

<section>

jak by mu achajský lid moh’ bezpečně u lodí válčit.“

Řekl, a Patroklos povstav, jsa poslušen přítele svého,

</section>

<section>

ze stanu Brísovu dceru jim přivedl, dívčinu sličnou,

</section>

<section>

tu pak héroldům vydal.

</section>

<section>

                                             Ti odešli k achajským lodím,

</section>

<section>

dívčina s nechutí velkou šla s průvodci.

### Thetis

</section>

<section>

                                                                       Ale pak rázem

</section>

<section>

Achillu vytryskly slzy; — i sedl si od druhů stranou

</section>

<section>

na břehu zpěněné tůně — a na třpytnou hladinu hledě,

</section>

<section>

horoucně k milé matce se modlil, vzpínaje ruce:

</section>

<section>

„Když jsi mě zrodila, matko, jen k velice krátkému žití,

</section>

<section>

čest přec také mi měl bůh Olympský alespoň dáti,

</section>

<section>

svysoka hřmící Zeus, však nyní mne nepoctil vůbec,

</section>

<section>

neboť mi Agamemnón, syn Átreův, přemocný vládce,

</section>

<section>

poskvrnil čest — vždyť _můj_ má dar, jejž sám mi byl odňal.“

Tak k ní promluvil s pláčem.

</section>

<section>

                                                              Jej slyšela vznešená matka

</section>

<section>

v hlubinách mořských vod, jsouc u svého starého otce.

Kvapem z pěnivé tůně se vynoří, podobna mlze,

</section>

<section>

naproti synovi svému si usedne, plačícímu,

</section>

<section>

měkce ho pohladí rukou, dí slovo a promluví takto:

„Copak že pláčeš, dítě? Ký smutek vnikl ti v duši?

</section>

<section>

Povídej, netaj to v mysli, ať oběma nám je to známo!“

Achilleus rychlý v běhu jí odvětil, vzdychaje z hloubi:

</section>

<section>

„Vždyť ty to víš! Nač vykládat věc, jež dobře ti známa?

</section>

<section>

K Éetiónovu městu jsme přitrhli, ke svaté Thébě,

</section>

<section>

město jsme zbořili z kořen a v tábor jsme přivezli všecko.

</section>

<section>

Kořist si danajský lid hned rozdělil vespolek správně,

</section>

<section>

vladaři Chrýsovu dceru však vybrali, dívčinu sličnou.

</section>

<section>

Přišel zakrátko Chrýsés, kněz Apolla, Jistého Střelce,

</section>

<section>

k Achaiům oděným kovem, chtě v jejich táboře lodním

</section>

<section>

milou vykoupit dceru, a nesmírné výkupné nesl.

Chrýsés v pravici své měl vínek na zlatém žezle

</section>

<section>

Apolla, Jistého Střelce, a prosil Danaů všechněch,

</section>

<section>

Átreovců dvou však především, vévodů vojska.

Tehdáž ostatní mužstvo to schválilo, Achajci všickni,

</section>

<section>

božího kněze mít v úctě a skvostné výkupné přijmout,

</section>

<section>

jedině Átreovci se hlas ten nelíbil v srdci,

</section>

<section>

nýbrž ho vyháněl drsně a příkrou přidával hrozbu.

</section>

<section>

Kněz pak, roznícen hněvem, šel nazpátek.

</section>

<section>

                                                                                Modlitbu jeho

</section>

<section>

vyslyšel Apollón Foibos, bylť v srdci mu nadmíru milý.

</section>

<section>

Vystřelil zhoubný šíp v lid danajský: padalo mužstvo,

</section>

<section>

hustě druh za druhem zmíral. I lítaly bohovy střely

</section>

<section>

širým táborem všude.

</section>

<section>

                                           Tu Kalchás, výborný věštec,

</section>

<section>

vykládal božské soudy, jež vnukl mu Nemylný Střelec.

Hned jsem prvý byl já, jenž radil smířiti boha.

</section>

<section>

Hněvem tu Átreův syn byl zachvácen: zvednuv se rychle,

</section>

<section>

řečí mi pohrozil zlou — jež skutkem stala se právě:

</section>

<section>

Achajci jasného zraku s ní kvapem na lodi rychlé

</section>

<section>

plují do města Chrýsy a vezou bohovi oběť —

</section>

<section>

mně však, ze stanu mého, teď královi poslové právě

</section>

<section>

odvedli Brísovu dceru, již Danajci dali mi darem.

Ty tedy, můžeš-li ovšem, se zastaň chrabrého syna,

</section>

<section>

na Olymp vystup k Diu a popros ho, jestliže v srdci

</section>

<section>

Kronovec slovem kdy tvým byl potěšen, nebo snad skutkem.

Vždyť přec v otcově domě jsem každou chvíli tě slyšel

</section>

<section>

s chloubou vyprávět nám, jak Kronovce, vladaře mraků,

</section>

<section>

jediná z věčných bohů jsi bídné zbavila zhouby,

</section>

<section>

tenkrát, když bohové druzí jej svázat v Olympu chtěli,

</section>

<section>

Zemětřas Poseidáón i Athénská Pallas i Héré.

Tys však, bohyně, přišla a Dia jsi zbavila vazby,

</section>

<section>

neboť na velký Olymp byl od tebe storuký pozván

</section>

<section>

Briareós, jak bozi jej zvou, však lidmi je všemi

</section>

<section>

Aigaión nazýván jménem a sílu má větší než otec:

</section>

<section>

Po bok Kronovci Diu se posadil, vznešený v tváři;

</section>

<section>

jeho se bohové lekli a Dia už nemohli svázat.

Toto mu uveď v paměť a přisednouc, uchop se kolen,

</section>

<section>

zda by se odhodlat chtěl svou pomocí Trójanům přispět,

</section>

<section>

aby byl achajský voj kol zátoky zatlačen k lodím,

</section>

<section>

stále jsa klán — ať veškeren lid má krále až po krk,

</section>

<section>

aby též Agamemnón, syn Átreův, přemocný vládce,

</section>

<section>

poznal svůj blud, bylť muž, všech nejlepší, od něho znectěn.“

Thetis pak, roníc slzy, mu dala zas odpověď tuto:

„Proč jsem tě zrodila k strastem a chovala, milené dítě?

</section>

<section>

Kéž by ti bývalo dáno dlít u lodí v bezpečí, bez slz,

</section>

<section>

poněvadž ten tvůj věk jest kratičký, nevalně dlouhý!

</section>

<section>

Takhle však život máš krátký a ze všech nejvíce strastí —

</section>

<section>

ano, jen k osudům zlým jsem v paláci zrodila tebe!

Já však na Olymp sněžný se vypravím, k vladaři blesků,

</section>

<section>

abych tuto tvou žádost mu přednesla, dá-li si říci.

Ty pak prodlévej zatím zde u lodí, střelhbitých v plavbě,

</section>

<section>

na lid hněvej se dále a války se úplně zdržuj!

</section>

<section>

Zeus totiž k Ókeanu se odebral na hody včera

</section>

<section>

k hrdinským Aithiopům — a všichni s ním odešli bozi;

</section>

<section>

teprv dvanáctý den zas nazpět na Olymp přijde.

</section>

<section>

Tehdáž vydám se já v dům Diův s kovovým prahem,

</section>

<section>

obejmu kolena jeho, a doufám, že si dá říci.“

Takto se ozvala k němu a odešla.

</section>

<section>

                                                                       Syna tam svého

</section>

<section>

nechala s hněvem v srdci, že násilím, naproti vůli,

</section>

<section>

dívčina s krásným pásem mu odňata.

                                                                   Odysseus zatím

</section>

<section>

se svatou slavnostní žertvou se blížil s korábem k Chrýse.

Když pak konečně s lodí se v hluboké zátoce octli,

</section>

<section>

ihned svinuli plachty a složili do lodi černé,

</section>

<section>

stěžeň sklonili lany a konec do vidlí dali,

</section>

<section>

chvatně, pak na stanoviště svůj koráb přihnali vesly,

</section>

<section>

potom spustili kotvu a spěchali uvázat lana,

</section>

<section>

sami pak vystoupli z lodi, a vyšedše na mořský příboj,

</section>

<section>

Foibovi, Jistému Střelci, pak vyvedli slavnostní žertvu.

Potom z mořské lodi též Chrýsova vystoupla dcera,

</section>

<section>

kterou důvtipný rek, král Odysseus, k oltáři vedl,

</section>

<section>

otci ji do rukou dával a tato mu promluvil slova:

„Chrýse, mne Achaiů král sem posílá, vládyka mužstva,

</section>

<section>

abych ti vrátil dceru, a svatou slavnostní žertvu

</section>

<section>

za lid Foibovi vzdal — snad vladař smíří se opět,

</section>

<section>

který žalostnou strast teď na mužstvo achajské poslal.“

Řekl a vydal mu dívku, a stařec s radostí přijal

</section>

<section>

nazpět milenou dceru.

</section>

<section>

                                            Ti svatou slavnostní žertvu

</section>

<section>

bohovi stavěli v řad kol pevného oltáře jeho,

</section>

<section>

potom si umyli ruce a ječného nabrali zrní.

Hlasitě tehdáž Chrýsés se modlil, pozdvihnuv ruce:

</section>

<section>

„Vyslyš mě Stříbrnoluký, ty mocná záštito Chrýsy,

</section>

<section>

ochránce přesvaté Killy a mohutný Tenedu vládce:

</section>

<section>

jako jsi vyslyšel dřív mou modlitbu, když jsem tě prosil,

</section>

<section>

opět zjednal’s mi čest, lid danajský navštívil’s krutě,

</section>

<section>

tak rač, prosím, i nyní mi splnit toto mé přání:

</section>

<section>

od lidu dardanského už mrzkou záhubu odvrať!“

Těmito prosil slovy — i slyšel ho Apollón Foibos.

Když pak skončili prosbu a na čela nasypán ječmen,

</section>

<section>

zvířatům nadzdvihli hlavy, je skláli a kůže jim stáhli,

</section>

<section>

vyřízli ze stehen maso a kolem je pokryli lojem,

</section>

<section>

v dvojí jej složivše vrstvu a čerstvé maso naň dali.

Pálil to na dříví kmet, jenž přiléval jiskrné víno,

</section>

<section>

u něho jinoši stáli a v rukou vidlice měli.

Když pak ze stehen maso již spálili, předkrmí snědli,

</section>

<section>

krájeli ostatní části a na rožně nabodše kusy,

</section>

<section>

pozorně upekli všecky a potom stáhli je s rožňů.

Jakmile skončena práce a jídlo již hotovo bylo,

</section>

<section>

jedli, a z hostiny duch měl radost, dělené stejně.

Když pak žízeň a hlad již nadobro zahnali všichni,

</section>

<section>

víno až po samý kraj jim jinoši v měsidlo vlivše,

</section>

<section>

dali je po řadě všem, když bohům ulili z číší.

Zpěvem po celý den pak hleděli Achajci jaří

</section>

<section>

usmířit Apollóna a zpívali chvalozpěv krásný,

</section>

<section>

chválíce Svémocného, ten slyše to, těšil se v duši.

Když pak zapadlo slunce a nastal večerní soumrak,

</section>

<section>

tehdy si u lodních lan již ke spánku ulehli všichni.

Zora když růžových prstů se zjevila s úsvitem jitra,

</section>

<section>

v širý achajský tábor se vydali na cestu opět.

Apollón, Svémocný bůh, jim poslal příznivý vítr,

</section>

<section>

oni pak vztyčili stěžeň a bílé napjali plachty.

</section>

<section>

Zadul do středu placht jim Zefyros, po obou stranách

</section>

<section>

vlna, jak letěla loď, kol boků šuměla bouříc.

</section>

<section>

Po vlnách koráb se hnal, svou dráhu si kupředu klestě.

Avšak když již potom se v tábor vrátili širý,

</section>

<section>

nejprve černý koráb si na souš vytáhli z vody

</section>

<section>

vysoko na břežní písek, a podpěry opřeli o něj,

</section>

<section>

sami pak po svých stanech a lodích se rozešli zase.

On však hněval se dále, jsa u lodí střelhbitých v plavbě,

</section>

<section>

Achilleus rychlý v běhu, syn Péleův, potomek Diův,

</section>

<section>

nikdy však do schůze lidu již nechodil, zdoby to mužů,

</section>

<section>

nikdy též do války nešel — a v milém srdci se trápil,

</section>

<section>

v stanu jsa sám, však na mysli měl jen válečnou vřavu.

Ale když od doby té již dvanáctá zasvitla zora,

</section>

<section>

tehdy se bohové věční zas vrátili na Olymp strmý,

</section>

<section>

všichni a v čele jich Zeus.

</section>

<section>

                                                  Však Thetidě nevyšlo z mysli,

</section>

<section>

co jí byl uložil syn. Hned vznesla se nad vlny mořské,

</section>

<section>

zrána, a k velkému nebi a k vrcholům Olympu stoupla.

Kronovec vidoucí v dálku tam seděl, vzdálen jsa druhých,

</section>

<section>

na hoře vrcholů plné, kde strmělo nejvyšší témě.

Thetis si naproti sedla a objala kolena jeho,

</section>

<section>

levicí, pravou rukou se dotekla Diovy brady,

</section>

<section>

prosíc Kronovce Dia, a pravila k vladaři takto:

„Jestliže, otče ty Zéve, jsem z bohů ti prospěšna byla

</section>

<section>

slovem někdy neb skutkem, rač toto mi splniti přání:

</section>

<section>

Navrať mi synovi čest, jenž dostal nejkratší život

</section>

<section>

ze všech: král Agamemnón mu nyní, vládyka mužstva,

</section>

<section>

poskvrnil čest — vždyť jeho má dar, jejž sám mu byl odňal.

Pročež _ty_ ho teď pocti, ó všemoudrý Olympský Zéve:

</section>

<section>

potud vítězství Tróům rač dávati, až by mi opět

</section>

<section>

poctili Achajci syna a s úctou k němu se měli!“

Kronovec, oblačný Zeus, jí neřekl na to ni slova:

</section>

<section>

sedělť a dlouho byl tich.

</section>

<section>

                                               Však Thetis těsněji ještě

</section>

<section>

přitiskla kolena jeho a řekla mu po druhé zase:

„Určité přec dej slovo — a přisvědč — nebo mě odbuď:

</section>

<section>

žádný strach přec nemusíš mít! — — bych věděla takto,

</section>

<section>

kterak ve sboru bohů jsem bohyně nejméně ctěná!“

Kronovec, oblačný Zeus, pln nevole, odvětil takto:

</section>

<section>

„Neblahá bude to věc! — vždyť ve zlou mě doženeš vůli

</section>

<section>

s Hérou, až hanlivou řečí mě potom drážditi bude,

</section>

<section>

neboť beztoho pořád mě ve sboru nesmrtných bohů

</section>

<section>

kárá a do očí tvrdí, že Tróům ve válce straním.

Ty však nyní si pospěš a odejdi, sice tě spatří

</section>

<section>

Héré — toto pak _mou_ jest péčí, abych to splnil.

Pohleď! Hlavou ti svou teď přikývnu — v záruku jistou:

</section>

<section>

taká, ode mne aspoň, je u bohů největší ze všech

</section>

<section>

záruka: nemohuť potom již odvolat, nemohu zklamat,

</section>

<section>

nemohu nesplnit též, když k něčemu přikývnu hlavou.“

Domluviv Kronův syn, svým tmavým obočím kývl.

</section>

<section>

Ihned kadeře božské se shrnuly do čela vládci

</section>

<section>

s božské nesmrtné hlavy — a velký Olymp se zachvěl.

Oba se po radě té zas rozešli — bohyně Thetis

</section>

<section>

v hlubokou mořskou tůni se s jasného Olympu vrhla,

</section>

<section>

Zeus šel v obydlí své.

</section>

<section>

                                          Hned povstali bohové všichni

</section>

<section>

z křesel před otcem svým — z nich žádný odvahy neměl

</section>

<section>

nevstat, když přicházel on, než každý zdvihl se před ním.

</section>

<section>

Tak tam na své křeslo se posadil.

</section>

<section>

                                                                Dobře však Héré

</section>

<section>

viděla na vlastní oči, že Thetis s ním poradu měla,

</section>

<section>

bohyně třpytivých nohou, jež mořského starce je dcera.

Ihned k Diovi vládci se ozvala jízlivou řečí:

</section>

<section>

„Kdo to zas, úskočníku, měl z bohů poradu s tebou?!

</section>

<section>

Vždy jen milé ti jest, když můžeš se ode mne vzdálit,

</section>

<section>

tajné vymýšlet plány a stanovit — nikdy ses ještě

</section>

<section>

nemohl odhodlat k tomu, bys řekl mi záměry svoje!“

Otec bohů a králů jí na to zas odvětil takto:

</section>

<section>

„Ani si nemysli, Héro, že veškery myšlenky moje

</section>

<section>

zvíš, ač žena jsi má: toť náramně ztěžka ti půjde!

</section>

<section>

Co však slušno ti jest, bys slyšela, zajisté nikdy

</section>

<section>

žádný z bohů a lidí se o tom nedoví dříve.

</section>

<section>

Ale co _já_ bych _sám_ chtěl stanovit, opodál bohů,

</section>

<section>

po tom, po každém zvlášť, pak nepátrej ani se neptej!“

Bohyně výrazných zraků mu pravila, vznešená Héré:

</section>

<section>

„Jaké’s to pravil slovo, ty Kronův přehrozný synu!

</section>

<section>

Vždyť přec dávný čas již nepátrám, ani se neptám,

</section>

<section>

nýbrž docela volně si přemítáš, o čem ti libo,

</section>

<section>

teď však hrozně se bojím, že řečí ti změnila mysl

</section>

<section>

Thetis třpytivých nohou, jež mořského starce je dcera:

</section>

<section>

ráno si naproti sedla a objala kolena tvoje,

</section>

<section>

té’s as v záruku kývl, že Achilla, jejího syna,

</section>

<section>

poctíš, a četný lid chceš Danaům u lodí zhubit.“

Kronovec, oblačný Zeus, zas těmito odvětil slovy:

</section>

<section>

„Stále jen, nezkrotitelná, máš domněnky, po mně jen slídíc.

</section>

<section>

Přec však docela nic tím nesvedeš — naopak spíše

</section>

<section>

vypadneš ze srdce mého — a _to_ ti pak hroznější bude.

Když však to takové jest — pak patrně jest mi to milé —

</section>

<section>

ty však sedni a mlč — buď poslušna rozkazu mého!

</section>

<section>

Co jest v Olympu bohů, ti všichni ti prospějí málo,

</section>

<section>

přijdu-li blíž, bych na tebe vztáh’ své nezdolné ruce!“

Bohyně výrazných zraků se zhrozila, vznešená Héré;

</section>

<section>

ihned mlčky si sedla a milé přemohla srdce.

Hněvem tu v Diově domě se zjitřili nebeští bozi.

První počal pak řeč bůh Héfaistos, umělec slavný,

</section>

<section>

Héře se bělostných loktů chtě lichotit, milené matce:

„Neblahá bude to věc, nám bohům nesnesitelná,

</section>

<section>

vy když do takých sporů se dáváte — pro lidi smrtné,

</section>

<section>

pokřik ve sboru bohů tu tropíce! — Ani už rozkoš

</section>

<section>

nebude z hostiny skvělé — a nízkost nabývá vrchu.

Mateři já bych radil, ač sama je velice moudrá,

</section>

<section>

k Diovi, milému otci, být povolná, aby se opět

</section>

<section>

otec nepouštěl v hádku, a takto nám nezkazil hody!

Neboť kdyby tak chtěl král Olympu, velitel blesků,

</section>

<section>

s křesel sraziti nás! – máť ze všech největší sílu!!

Ty však k němu se právě hleď lichotit něžnými slovy:

</section>

<section>

hned pak bude i k nám král Olympu laskavé mysli!“

Takto jí děl. Pak povstal a krásný dvouuchý pohár

</section>

<section>

mateři do ruky dával a tato k ní promluvil slova:

„Trp jen v zármutku svém, má matičko — hleď se však vzchopit,

</section>

<section>

abych se nemusil dívat, jak máť, již miluji z duše,

</section>

<section>

trýzněna jest — pak já, byť truchliv, nebudu moci

</section>

<section>

pomocen být — jest těžká věc chtít zápasit s Diem.

Vždyť mě už jednou Zeus, když chtěl jsem pomáhat tobě,

</section>

<section>

v Olympu za nohu chytil a shodil s božského prahu.

Po celý den jsem letěl, a teprv k západu slunce

</section>

<section>

spadl jsem na ostrov Lémnos — když měl jsem už dušičku malou.

</section>

<section>

Tam pak Sintijští muži mě padlého pozvedli rychle.“

Héré bělostných loktů se usmála ke slovům těmto,

</section>

<section>

s úsměvem pravicí svou pak přijala od syna pohár.

Ale pak pravým směrem i druhým veškerým bohům

</section>

<section>

naléval sladký nektar, jejž čerpal z měsidla v číše:

Bouřný smích v tom vybuchl z úst všem blaženým bohům,

</section>

<section>

jakmile Héfaista zhlédli, jak po síni supá ztěžka.

Takto pak po celý den tam tehdy až k západu slunce

</section>

<section>

jedli, a z hostiny duch měl radost, dělené stejně,

</section>

<section>

z krásné se těšíce loutny, již v rukou měl Apollón Foibos,

</section>

<section>

ze zpěvu Mús, jež pěly a krásným se střídaly hlasem.

Když pak sluneční zář již večer zapadla jasná,

</section>

<section>

všichni se rozešli k spánku a každý k obydlí spěchal,

</section>

<section>

tam, kdež přeslavný bůh jim každému, dovedný mistr

</section>

<section>

Héfaistos, krásný dům byl zbudoval umělou myslí.

</section>

<section>

Zeus šel ke svému lůžku, král Olympu, velitel blesků,

</section>

<section>

na němž i jindy si lehal, kdy sladký ho pojímal spánek.

</section>

<section>

Na ně si vstoupil a spal — s ním zlatotrůnná i Héré.

</section>
