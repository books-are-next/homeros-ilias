---
title: ZPĚV III\.
contentType: poetry
---

<section>

### 2\. První den bitevní — nerozhodný  
   
Smlouva. Paridův souboj s Meneláem

</section>

<section>

Když pak už každý kmen byl seřazen se svými vůdci,

</section>

<section>

Trójané s velikým křikem a povykem táhli jak ptáci.

Podobně jeřábů křik zní pod klenbou vysokých nebes,

</section>

<section>

kteří unikše zimě a dešťům nesmírně dlouhým,

</section>

<section>

k proudům Ókeanovým se rozletí s velikým křikem,

</section>

<section>

nesouce zhoubu a smrt všem mužům Pídimužíkům,

</section>

<section>

s kterými ihned zrána se v zhoubný pouštějí rozbroj.

Zato však achajský voj šel potichu, dýchaje silou,

</section>

<section>

s touhou v hlubinách srdce, by jeden druhého chránil.

Nejinak na vrších hor, když Notos rozestře mlhu,

</section>

<section>

pastýřům nijak milou, však zloději milejší nad noc: —

</section>

<section>

tolik jenom je vidět, co někdo by kamenem hodil —

</section>

<section>

podobně od jejich noh, jak kráčeli, kotouče prachu

</section>

<section>

vstávaly — s velkým kvapem si plání razili cestu.

Když tak na sebe jdouce, již docela nablízku byli,

</section>

<section>

Paris, podobný bohům, šel do boje Trójanům v čele,

</section>

<section>

na plecích pardalí kůži a křivé lučiště nesa,

</section>

<section>

měl též meč, dvé kopí, jež končila bronzovým hrotem,

</section>

<section>

kterými v pravici mával a vyzýval veškery vůdce,

</section>

<section>

chce-li kdo tváří v tvář s ním vejít do strašné řeže.

Bojovný Átreův syn, jak Parida před sebou spatřil,

</section>

<section>

kterak se v popředí vojsk k nim blíží dlouhými kroky:

</section>

<section>

jako se potěší lev, když velké nalezne zvíře,

</section>

<section>

buďtože paroháč jelen, či divý se naskytne kanec —

</section>

<section>

když má hlad — lev požírá jej, byť psové ho rychlí

</section>

<section>

hleděli odtamtud zahnat a za nimi jinoši jaří —

</section>

<section>

taktéž zaplesal on, když Parida rovného bohům

</section>

<section>

spatřil na vlastní oči, vždyť doufal zlosyna ztrestat:

</section>

<section>

ihned s povozu svého, i se zbrojí, seskočil na zem.

Jakmile podobný bohům jej spatřil před sebou Paris,

</section>

<section>

kterak se vpopředí zjevil, tu v milém zaražen srdci,

</section>

<section>

nazpět v soudruhů dav zas couval, prchaje smrti.

Hada-li uvidí muž, hned sebou trhne a couvne,

</section>

<section>

v lesních úvalech horských, a vespod se zachvějí údy:

</section>

<section>

rázem se otočí nazpět a bledost mu pokryje líce,

</section>

<section>

takto se uchýlil zpět v dav Trójanů hrdosti plných

</section>

<section>

Paris podobný bohům, jak lekl se Átreovce.

Když však ho Hektór spatřil, tu káral jej hanlivou řečí:

</section>

<section>

„Paride, krásný však špatný, ty mamiči, po ženách vzteklý!

</section>

<section>

Ty ses narodit neměl — měl’s neženat ze světa sejít!

</section>

<section>

Raděj i to bych volil, vždyť mnohem by lépe to bylo,

</section>

<section>

než být předmětem hanby a zlehčován od jiných lidí!

Ó, jak bude se smát lid danajský kadeří dlouhých!

</section>

<section>

Mněliť, že válečník přední to jest — svou podobou těla

</section>

<section>

překrásný — _ty_ však v duši ni mužnosti nemáš ni síly!

Jakpak když takový’s byl, moh’s věrné soudruhy sebrat,

</section>

<section>

na mořských korábech svých tak daleká proplouti vodstva,

</section>

<section>

vejít k národům cizím a z dálné unésti země

</section>

<section>

manželku velké krásy — a příbuznou bojovných mužů,

</section>

<section>

k pohromě vlastnímu otci, i národu všemu i městu,

</section>

<section>

k radosti odpůrcům svým — však na hanbu samému sobě!?

Ty tedy s vládykou Sparty se nesrazíš, bojovným rekem!?

</section>

<section>

Poznal bys, jaký to muž, jejž oloupil’s o ženu skvělou!

</section>

<section>

Málo ti prospěje loutna a milosti Afrodítiny:

</section>

<section>

ten tvůj vlas, tvá krása — až v prachu se váleti budeš!

Ale náš trójský lid jest bojácný — sic bys už dávno,

</section>

<section>

za strasti, jichž jsi mu zdrojem, byl oblečen v kamenné roucho!“

Paris podobný bohům mu na to dal odpověď tuto:

</section>

<section>

„Po právu, Hektore můj, mě’s pokáral, nikoli křivě!

</section>

<section>

Duch tvůj nezlomný jest jak sekyra, po všecky časy,

</section>

<section>

která proniká kmenem, když rukou umělou tesař

</section>

<section>

tesá korábní kládu — a zvětšuje mužovu ránu,

</section>

<section>

taký bez bázně duch jest ve tvých, Hektore, prsou.

</section>

<section>

Zlaté však Afrodíty mi nemáš vyčítat dary!

</section>

<section>

Skvostný od bohů dar přec nesmí zamítat člověk,

</section>

<section>

když mu ho dávají sami — vždyť sám si ho nemůže vzíti!

Teď však, jestliže chceš, bych zápasy sváděl a válčil,

</section>

<section>

ostatní Trójany posaď, i veškero achajské mužstvo,

</section>

<section>

mne však do středu vojsk teď s bojovným vládykou Sparty

</section>

<section>

sveďte, ať o jeho statky a Helenu dáme se v zápas:

</section>

<section>

kdo z nás v zápase tom svým vítězstvím nabude vrchu,

</section>

<section>

vezme si poklady všecky a ženu si odvede domů;

</section>

<section>

druzí ať svatou smlouvu a přátelství sjednají spolu:

</section>

<section>

ti ať zůstanou v Tróji, ti do Arga, pastviště koní,

</section>

<section>

půjdou a v achajskou zem, v níž krásné ženy se rodí!“

Hektór slyše tu řeč, byl velice potěšen v srdci:

</section>

<section>

vstoupiv do středu vojsk, lid trójský dozadu tiskl,

</section>

<section>

v prostředku chopiv kopí — a rázem stanulo vojsko.

Achajci kadeří dlouhých však po něm stříleti chtěli,

</section>

<section>

míříce střelami naň — též kameny chtěli ho ranit:

Mohutně Átreův syn však vykřikl, vládyka mužstva:

</section>

<section>

„Zadržte, Argejci, přec! Proč házíte, Achajci jaří?

</section>

<section>

Hektór jiskřící přilbou, jak patrno, něco chce říci.“

Řekl, ti nechali bitvy a utichli úplně všichni,

</section>

<section>

rázem, i promluvil k nim rek Hektór ve středu jejich:

„Trójané, poslyšte nyní, i Achajci holení krásných,

</section>

<section>

co teď navrhl Paris, jímž rozbroj tento byl vznícen:

</section>

<section>

nechať Trójané druzí i veškero achajské vojsko

</section>

<section>

odloží krásné zbraně a dají je na zemi živnou,

</section>

<section>

bojovný vládyka Sparty a Paris ve středu jejich,

</section>

<section>

samotni, o všecky statky a Helenu dají se v zápas,

</section>

<section>

kdo z nich v zápase tom svým vítězstvím nabude vrchu,

</section>

<section>

vezme si poklady všecky a ženu si odvede domů,

</section>

<section>

druzí pak svatou smlouvu a přátelství sjednati máme.“

Pravil, i umlkli všichni a mrtvé nastalo ticho,

</section>

<section>

potom však Átreův syn k nim promluvil, bojovník statný:

_„_Mne__ teď poslyšte též, vždyť žalost nejvíce vniká

</section>

<section>

do duše mé, však doufám, že nyní spolu se smíří

</section>

<section>

trójský a danajský lid, vždyť mnoho jste zkusili zlého

</section>

<section>

pro tuto rozepři moji a zločinný Paridův skutek.

</section>

<section>

Komu pak stanoven jest z nás obou záhubný osud,

</section>

<section>

ten nechť pozbude žití — však ostatní smiřte se rychle!

Přineste bílou ovci a černého berana v oběť

</section>

<section>

Slunci a bohyni Zemi, my jiného Diovi dáme.

Přiveďte Priama vládce, ať vykoná přísahu tady,

</section>

<section>

sám, vždyť synové jeho jsou nevěrní lidé a zpupní:

</section>

<section>

mohli by zpurností svou pak Diovy přísahy zmařit,

</section>

<section>

poněvadž mladší muž má vrtkavé smýšlení vždycky!

</section>

<section>

Když však s nimi je kmet, ten napřed i dozadu hledí,

</section>

<section>

kterak by oběma stranám to obzvlášť na prospěch bylo.“

Řekl, a trójské mužstvo i danajské zplesalo v srdci,

</section>

<section>

neboť naději mělo, že strastné války se zbaví.

Zdrželi po všech řadách své povozy, sestoupli sami,

</section>

<section>

zbroj svou se sebe svlékli a na zem ji před sebe kladli,

</section>

<section>

zhuštěně, ke zbroji zbroj, jen malý prostor je dělil.

Hektór, Priamův syn, dvé poslů do Tróje poslal,

</section>

<section>

přinést jehňata rychle a pozvat Priama krále.

Přemocný Átreův syn pak také vypravil posla

</section>

<section>

k achajským dutým lodím, a kázal přinésti jehně.

</section>

<section>

Neváhal vyslaný posel, jsa poslušen slavného vládce.

K Heleně bělostných loktů vtom přistoupla s poselstvím Íris,

</section>

<section>

podobná Láodice, jež mocného Anténorovce,

</section>

<section>

vládyky Hikesáona, tím časem manželkou byla,

</section>

<section>

kteroužto ze všech dcer měl Priamos nejkrásnější.

Našla ji v komnatě právě, jak velké tkanivo tkala:

</section>

<section>

dvojitý nachový šat, v nějž mnohé všívala bitvy

</section>

<section>

Trójanů, statných jezdcův, a Danaův oděných kovem,

</section>

<section>

které snášeli pro ni, když Arés je ranami stíhal.

Íris rychlá v běhu k ní přistoupla blíže a řekla:

„Sem pojď, milená dívko, ať uzříš podivné činy

</section>

<section>

Trójanů, statných jezdcův, a Danaův oděných kovem,

</section>

<section>

kteří na pláni trójské teď před chvílí naproti sobě

</section>

<section>

chystali slzavý zápas a toužili po zhoubné bitvě.

Ti teď mlčky tam sedí — a nadobro přestala bitva —

</section>

<section>

opřeni o štíty své — tkví dlouhé oštěpy v zemi.

Ale tvůj manžel Paris a bojovný vládyka Sparty

</section>

<section>

dlouhými oštěpy svými se o tebe potýkat budou:

</section>

<section>

tomu, kdo zvítězí v boji, pak milou manželkou budeš.“

Tak tedy bohyně řekla a sladkou v ní vzbudila touhu

</section>

<section>

po jejím dřívějším choti i po městě, rodičích vlastních.

Ihned bělostnou rouškou si Helené zakryla líce,

</section>

<section>

kvapem z komnaty vyšla a drobnou ronila slzu,

</section>

<section>

avšak nikoli sama — dvé žen s ní kráčelo cestou,

</section>

<section>

Aithré to Pitthéovna a Klymené výrazných zraků.

</section>

<section>

Záhy se blížily k místu, kde Skajská se zdvíhala brána.

Kolem Priama krále rek Panthoos, Thymoités stařec,

</section>

<section>

Klytios, Hiketáón, druh Areův, statečný Lampos,

</section>

<section>

Anténór, Úkalegón, dva mužové nad jiné moudří,

</section>

<section>

všickni to starší lidu, tam seděli nad Skajskou branou.

</section>

<section>

Stářím přestali válčit, však zdatní řečníci byli,

</section>

<section>

cikádám podobni jsouce, jež za léta na větvích stromů

</section>

<section>

sedí porůznu v háji a tenkým zpívají hlasem;

</section>

<section>

podobně trójští vůdci tam na věži seděli spolu.

Jakmile spatřili starci, jak kráčí Helené k věži,

</section>

<section>

šeptem perutnou řeč druh ke druhu mluvili takto:

„Není divu, že Trójští i Achajci holení krásných

</section>

<section>

chtějí pro takou ženu tak dlouhé snášeti strasti:

</section>

<section>

úžasně vzezřením svým jest věčným bohyním rovna!

</section>

<section>

Ale ač taková jest, ať raději odpluje s loďmi,

</section>

<section>

sice tu dítkám i nám též v budoucnu zůstane k zhoubě!“

Řekli, a Priamos sám zval Helenu hlasitě takto:

</section>

<section>

„Pojď sem blíž, mé dítě, a tuhle si usedni ke mně,

</section>

<section>

uvidíš prvního chotě a příbuzné, přátele jeho!

</section>

<section>

Ničím nejsi mi vinna — jen bohové jsou mi tím vinni,

</section>

<section>

kteří mi uvedli v zem ten slzavý s Achajci zápas.

Nuž teď řekni, kdo jest ten hrdina obrovský tamhle — kdo

</section>

<section>

to tam jest, ten danajský muž tak krásný a velký?

</section>

<section>

Ovšem jsou tam i jiní, a větší o celou hlavu,

</section>

<section>

ale tak krásného muže jsem neviděl na vlastní oči,

</section>

<section>

ani tak důstojného — ten muž se podobá králi.“

Helené, vznešená paní, mu odvece těmito slovy:

</section>

<section>

„S úctou před tebou stojím a se studem, drahý můj tcháne:

</section>

<section>

měla jsem strašnou smrt radš voliti, nežli s tvým synem

</section>

<section>

přijít a ložnici svou — své vlastní příbuzné zradit,

</section>

<section>

dcerušku, rozmilé dítě, a drahé přítelky svoje!

</section>

<section>

To se však nestalo tehdy, a proto se rozplývám v slzách.

Já však povím ti teď, nač ptáš se a zvědět to žádáš:

</section>

<section>

Tohle je Átreův syn, ten mocný Danaů vladař,

</section>

<section>

který je výborný vládce i silný kopiník v boji,

</section>

<section>

také švagrem mi býval, mně nestoudné, ačli kdy býval.“

Takto mu dí; pak provolá kmet, pln podivu nad ním:

</section>

<section>

„Blažený Átreovče, ty miláčku štěstí a bohů!

</section>

<section>

Opravdu, velký ti dav jest poddán Achajců jarých!

</section>

<section>

Já přec i ve fryžský kraj kdys zavítal, bohatý révou,

</section>

<section>

Frygů, rychlých jezdců, jsem spatřil nesmírný počet,

</section>

<section>

mužstvo to Otréa krále a Mygdona rovného bohům

</section>

<section>

na březích u Sangaria, jak táborem leželi tenkrát,

</section>

<section>

— bylť jsem i já k nim čítán, jsa jejich spojencem války,

</section>

<section>

tehdy když Amazonky jim mužatky do země vpadly —

</section>

<section>

nebylo jich však tolik co Achaiů jasného zraku.“

Pohleděv na Odysséa, zas po druhé tázal se stařec:

</section>

<section>

„Také mi o tomhle pověz, má dceruško, kdo to je asi:

</section>

<section>

sic jest o hlavu menší než vládyka z Átrea vzešlý,

</section>

<section>

avšak, jak se mi zdá, jest v ramenou širší a prsou,

</section>

<section>

veškerá výzbroj jeho mu leží na zemi živné,

</section>

<section>

sám jak stádní beran se prochází řadami mužstva —

</section>

<section>

mně aspoň připadá tak jak beran s bohatou vlnou,

</section>

<section>

který také tak chodí svým stádem bělostných ovcí.“

Helené zrozená z Dia mu na to zas odvece takto:

</section>

<section>

„To jest Láertův syn, muž důvtipný, Odysseus jménem,

</section>

<section>

který v Ithace kdys byl vychován, ostrově skalném,

</section>

<section>

znalý všemožných spádů a také záměrů chytrých.“

Anténór, rozumný muž, jí na to dal odpověď tuto:

</section>

<section>

„Věru je pravdivá řeč, již nyní’s, Heleno, řekla,

</section>

<section>

neboť také už k nám kdys slavný Odysseus přišel

</section>

<section>

s bojovným vládykou Sparty, stran tebe byv do Tróje poslán.

</section>

<section>

Já jsem je za hosty přijal a ve svém pohostil domě.

</section>

<section>

Tu jsem vzrůst jich poznal a rozvážné záměry jejich.

</section>

<section>

Kdykoli ve schůzi lidu se ocitli na sněmu trójském,

</section>

<section>

Átreův syn, jak stáli, byl širší rameny svými,

</section>

<section>

avšak sedli-li k sobě, tu Odysseus statnější býval.

Když pak se jali svá zdání a návrhy rozkládat lidu,

</section>

<section>

tehdáž Átreův syn jen stručnými hovořil slovy,

</section>

<section>

málo a zvučným hlasem, a dlouhých nemluvil řečí,

</section>

<section>

také naprázdno nikdy — ač rodem byl o mnoho mladší.

Když však se svého místa se důvtipný Odysseus zvedl,

</section>

<section>

stanul, pohleděl dolů a do země upřel své zraky,

</section>

<section>

žezlem, které měl v ruce, ni kupředu nehnul ni nazpět,

</section>

<section>

nýbrž je ztrnule měl jak nějaký bez smyslů člověk —

</section>

<section>

řekl bys, že je to morous neb nějaký takový hlupák.

Ale když mohutný hlas již konečně vyrazil z prsou, slova

</section>

<section>

mu plynula z úst, jež vločkám se rovnala sněžným —

</section>

<section>

tehdy by s rekem tímto se žádný nemohl měřit.

</section>

<section>

Pak jsme už nežasli tolik, když chování jeho jsme znali.“

Aianta potom spatřiv, zas po třetí tázal se stařec:

</section>

<section>

„Kdopak to tamhle zas jest, ten Danaj krásný a velký,

</section>

<section>

vyniklý nad druhé hlavou a širými rameny svými?“

Helené táhlého roucha mu odvece, vznešená paní:

</section>

<section>

„Toť jest obrovský Aiás, ó Priame, Achaiů hradba;

</section>

<section>

s Kréťany Ídomeneus jak bůh zas na druhé straně

</section>

<section>

stojí, a krétští vůdci jsou hromadně okolo něho.

</section>

<section>

Bojovný Átreův syn jej častokrát jakožto hosta

</section>

<section>

přijal v paláci našem, když někdy se připlavil z Kréty.

Všecky sic ostatní vidím a též bych mohla je poznat,

</section>

<section>

Achajce jasných zraků, a jejich jména ti říci,

</section>

<section>

jenom nemohu dvou tam zhlédnout, vévodů lidu,

</section>

<section>

Kastora statného v jízdě a Polluka v zápase pěstním,

</section>

<section>

vlastní to rodné bratry, jež jedna mi zrodila matka.

Cožpak z luzné Sparty se nechtěli k výpravě přidat?

</section>

<section>

Či snad na lodích mořských se také vydali k Tróji,

</section>

<section>

avšak zápasu mužů se nyní účastnit nechtí,

</section>

<section>

z výtek a han snad majíce strach, jež sypou se na mne?“

</section>

<section>

Řekla — a zatím je zem již skrývala, dárkyně plodů,

</section>

<section>

v dálném Lakedaimoně, v jich milé otcovské zemi.

Přísežné oběti svaté již městem poslové nesli:

</section>

<section>

jehňátek dvé, též víno, to potěšné ovoce zemské,

</section>

<section>

ve měchu z kozí kůže, a Ídaios přinášel s sebou

</section>

<section>

vinné měsidlo lesklé a zlaté poháry k tomu.

Ten pak přistoupil k starci a touto jej oslovil řečí:

</section>

<section>

„Povstaň, Láomedontův ty potomku, knížata zvou tě

</section>

<section>

Trójanů, statných jezdcův, i Danaův oděných kovem,

</section>

<section>

abys sestoupil v pláň, ať svatou sjednáte smlouvu,

</section>

<section>

poněvadž syn tvůj Paris a bojovný vládyka Sparty

</section>

<section>

dlouhými oštěpy svými se o ženu potýkat budou;

</section>

<section>

tomu, kdo zvítězí v boji, pak připadne s poklady žena.

</section>

<section>

Druzí, až svatou smlouvu a přátelství sjednáme spolu,

</section>

<section>

_my_ tady zůstanem v Tróji, ti do Arga, pastviště koní,

</section>

<section>

půjdou, v achajskou zem, v níž krásné ženy se rodí.“

Pravil, i zděsil se kmet. Pak dal hned průvodcům rozkaz,

</section>

<section>

aby mu zapřáhli koně — ti poslechli velice hbitě.

Priamos vstoupil na vůz a zatáhl otěže nazpět,

</section>

<section>

zároveň Anténór rek s ním vstoupil do krásné korby.

Ti tedy Skajskou branou svůj povoz řídili na pláň.

</section>

<section>

Ale když k trójskému vojsku a k Achaiům konečně přišli,

</section>

<section>

sestoupli s povozu svého, a vkročivše na zemi živnou,

</section>

<section>

do středu vojů trójských i achajských kráčeli oba.

Mocný vládyka mužstva se ihned pozdvihl s místa,

</section>

<section>

zvedl se Odysseus též, muž důvtipný. Poslové statní

</section>

<section>

přísežné oběti svaté jim sváděli, v měsidlo víno

</section>

<section>

mísili. Knížatům všem pak nalili na ruce vody.

Vytasiv od boku svého syn Átreův pobočný mečík,

</section>

<section>

který mu visel vždycky dle velké mečové pochvy,

</section>

<section>

jehňatům s hlav jím uřezal srst, již poslové statní

</section>

<section>

knížatům národů obou, i Tróů i Achaiů, dali.

Vladař pozdvihl ruce a takto se hlasitě modlil:

</section>

<section>

„Veliký, slavný Zéve, náš ochránce, vládnoucí s Ídy,

</section>

<section>

Hélie, který vše vidíš a všecko i na světě slyšíš,

</section>

<section>

Země a bohové řek, též bohové, kteřížto lidi

</section>

<section>

zemřelé stíháte mstou, když někdo by přisáhl křivě,

</section>

<section>

vy nám za svědky buďte a svatost přísahy chraňte!

Kdyby snad vládyku Sparty teď Paris v souboji zabil,

</section>

<section>

sám nechť Helenu má — též veškery poklady k tomu,

</section>

<section>

my pak na lodích mořských jsme ochotni odplouti domů;

</section>

<section>

rusý-li vládyka Sparty však usmrtí Parida v boji,

</section>

<section>

Trójané poklady všecky i Helenu vydají nazpět,

</section>

<section>

zároveň, jako je slušno, nám Achaiům náhradu splatí,

</section>

<section>

která i příštím lidem by za vzor platila vždycky.

</section>

<section>

Kdyby však Priamos vládce i se svými syny se zdráhal

</section>

<section>

tuto mi náhradu dát, ač Paris by v souboji padl,

</section>

<section>

tu bych se odhodlal já též potom ještě tu zůstat,

</section>

<section>

o tuto náhradu válče, až konečně vítězství dojdu.“

Pravil a tvrdým nožem syn Átreův podřízl ovce,

</section>

<section>

potom je složil na zem, jak naposled trhaly sebou,

</section>

<section>

když je už opouštěl život, vždyť nůž jim sílu byl odňal.

Z měsidla brali si víno a bohům žijícím věčně

</section>

<section>

v oběť lili je z číší a při tom se modlili všichni.

Tu pak pravil ten onen i z achajských mužů i trójských:

„Slavný, veliký Zéve i druzí bohové věční,

</section>

<section>

kdokoli dřív z nás obou by ukřivdil — naproti smlouvě,

</section>

<section>

tomu jak toto zde víno se vylij na zemi mozek,

</section>

<section>

jeho i vlastních dítek — a ženy ať otročí jiným!“

Řekli, však Kronův syn té prosby jim neplnil ještě.

Priamos z Dardana rodem se ozval ve středu jejich:

</section>

<section>

„Trójané, poslyšte nyní, i Achajci holení krásných:

</section>

<section>

Do Tróje šlehané větry se já již na cestu vydám,

</section>

<section>

nazpět; mně nemožno jest, bych hleděl na vlastní oči,

</section>

<section>

kterak tu syn můj milý se potýká s vladařem Sparty.

</section>

<section>

Diovi jest jen známo a druhým nesmrtným bohům,

</section>

<section>

kterému z obou mužů jest určena hodina smrti.“

Děl muž podobný bohům a jehňata položil na vůz,

</section>

<section>

sám naň vystoupil také a zatáhl otěže nazpět.

</section>

<section>

Vstoupil zároveň s ním též Anténór do krásné korby.

Ti tedy zpětnou jízdou se nazpět k Íliu brali.

Hektór, Priamův syn, pak se slavným Láertovcem

</section>

<section>

spěchali bojiště dřív jim vyměřit, potom však ihned

</section>

<section>

oběma metali losy, jež do přilby kované dali,

</section>

<section>

který dříve by měl svým kopím bronzovým hodit.

Zatím modlil se lid, svých rukou pozdvihnuv k bohům;

</section>

<section>

tu pak pravil ten onen i z achajských mužů i trójských:

„Veliký, slavný Zéve, náš ochránce, vládnoucí s Ídy,

</section>

<section>

který způsobil z nich nám oběma takovou válku,

</section>

<section>

dejž, ať zahyne nyní a sestoupí v Hádovo sídlo,

</section>

<section>

nám však ať svatá smlouva a přátelství nastane zase!“

Hrdina jiskřící přilbou pak losoval, veliký Hektór,

</section>

<section>

nazpátek obrátiv zrak — los Paridův vyskočil z přilby.

V řadách se obojí lid zas posadil, každý kde jeho

</section>

<section>

poskoční koňové stáli a výzbroj ležela zdobná.

Vtom již krásnou výzbroj si na svá oblekl plece

</section>

<section>

slavený Priamův syn, choť Heleny kadeří krásných:

</section>

<section>

holeně ze všeho nejdřív si položil okolo lýtek,

</section>

<section>

krásné, které k nohám mu vázaly stříbrné spony,

</section>

<section>

potom těžký krunýř si připínal okolo prsou,

</section>

<section>

půjčený od Lykáona, jejž k svému si upravil tělu.

</section>

<section>

Stříbrem zdobený meč pak na svá pověsil plece,

</section>

<section>

bronzový, potom si štít vzal do ruky, velký a pevný.

Potom si na hlavu silnou dal přilbici kovanou pevně,

</section>

<section>

na které chochol z žíní se s vrcholu strašlivě kýval,

</section>

<section>

silné pak dřevce si vzal, jež v dlaň se mu hodilo dobře.

</section>

<section>

Bojovný vládyka Sparty se odíval způsobem stejným.

Když již na obou stranách si rekové odění vzali,

</section>

<section>

do středu vojů trójských i achajských kráčeli oba,

</section>

<section>

hledíce hrozným zrakem. To vidouce trnuli všichni,

</section>

<section>

Trójané, statní jezdci, i Achajci holení krásných.

Na místě změřeném dřív pak stanuvše poblíže sebe,

</section>

<section>

mávali oštěpem svým, druh na druha kypíce záštím.

Nejdřív Priamův syn svým stinným oštěpem mrštiv,

</section>

<section>

ve štít veskrze stejný jím udeřil vládyku Sparty,

</section>

<section>

avšak neprojel kov — hrot kopí nazpět se ohnul

</section>

<section>

o jeho silný štít.

</section>

<section>

                                Pak druhý se rozehnal kopím

</section>

<section>

rusý Átreův syn, když k otci se pomodlil Diu:

„Popřej mi ztrestat toho, kdo spáchal křivdu mi dříve,

</section>

<section>

slavného králova syna, a rukama mýma ho potři,

</section>

<section>

aby i z potomstva mnohý se zhrozil spáchati křivdu

</section>

<section>

mužovi pohostnému, jenž dřív jej za hosta přijal!“

Řekl — pak napřáhl ruku, a stinným oštěpem mrštiv,

</section>

<section>

ve štít veskrze stejný jím udeřil odpůrce svého:

</section>

<section>

naskrze lesklý štít byl proražen obrovským dřevcem,

</section>

<section>

jehož pronikl hrot též krunýřem, zdobeným krásně,

</section>

<section>

kopí pak u samých slabin mu naskrz proťalo roucho,

</section>

<section>

on však prohnul se v boku a černé unikl smrti.

Vytasiv Átreův syn svůj meč, jenž zdoben byl stříbrem,

</section>

<section>

svysoka, v hřeben přilby, jej udeřil, meč však mu rázem

</section>

<section>

na tré, na čtvero kusů se rozlomiv, padl mu z ruky.

Zalkal tu Átreovec a pohlédl k širému nebi:

</section>

<section>

„Není nad tebe, Zéve, ni jediný krutější z bohů!

</section>

<section>

Já přec naději měl, jak Parida za zločin ztrestám —

</section>

<section>

teď však zlomil se meč v mé pravici! — Také můj oštěp

</section>

<section>

vyletěl z pravice mé jen naprázdno, aniž ho ranil!“

Řekl a přiskočil blíže a za přilbu s chocholem hustým

</section>

<section>

popadnuv, stočil ho stranou a pak jej k Achaiům vlekl.

</section>

<section>

Řemen zdobený krásně ho škrtil pod měkkým hrdlem,

</section>

<section>

neboť byl pod bradou sepjat a přilbici na hlavě držel.

Byl by ho přivlekl vskutku a dosáhl nesmírné slávy,

</section>

<section>

bystře však Afrodíté to zahlédla, Diova dcera;

</section>

<section>

ta hned přetrhla řemen, jenž z býka byl sklaného silou.

Přilbice, prázdná nyní, šla chvatem za rukou pádnou.

</section>

<section>

Rek jí zakroužil prudce a hodil ji do středu vojska

</section>

<section>

Danaů holení krásných — i zvedli ji soudruzi věrní.

On však poznovu zas naň vyrazil, chtěje ho zabít

</section>

<section>

bronzovým oštěpem svým — vtom vyrván byl od Afrodíty,

</section>

<section>

snadno, vždyť bohyně jest — pak hustým ho zastřela vzduchem,

</section>

<section>

načež v ložnici vonnou jej složila, klenutou pevně.

</section>

<section>

Sama však Helenu krásnou šla zavolat.

</section>

<section>

                                                                           Našla ji právě

</section>

<section>

na vrchu vysoké věže a mnohé Trójanky jiné.

Za roucho nebeské krásy ji bohyně zatáhla rukou,

</section>

<section>

majíc stařeny tvar, již letité, přadleny vlny,

</section>

<section>

která za oněch dob, když ve Spartě bydlila ještě,

</section>

<section>

vlnu jí česala krásnou a obzvlášť ji mívala ráda.

Podobna stařeně té, jí pravila bohyně jasná:

</section>

<section>

„Sem pojď, Paris tě volá, bys domů se vrátila k němu.

</section>

<section>

On tam v ložnici čeká — je na lůžku zdobeném řezbou,

</section>

<section>

krásou září a rouchem a věru bys neřekla ani,

</section>

<section>

z boje že před malou chvílí se navrátil — spíše že k tanci

</section>

<section>

hodlá právě se brát, neb v přestávce tance že sedí.“

Toto jí bohyně řekla a v hrudi jí vzbouřila srdce.

</section>

<section>

Ale jak bohynin krk, ten překrásný, Helené zhlédne,

</section>

<section>

její rozkošná ňadra a leskem zářící oči,

</section>

<section>

rázem tu užasne velmi, dí slovo a promluví takto:

„Duchu ty zlý, nač takto mě zas teď mámiti dychtíš?

</section>

<section>

Či snad ještě mě dál, kams v jiné lidnaté město,

</section>

<section>

luzné do Méonie — či Frygie — zavésti hodláš?

</section>

<section>

Copak ti také je tam kýs miláček ze smrtných lidí?

Protože Átreův syn teď slavného Parida v boji

</section>

<section>

překonav, úmysl chová mě ohavnou domů si odvézt,

</section>

<section>

proto’s přišla teď sem, bys léčku mi strojila zase?

Jdi jen a seď si tam s ním! Radš všelikých styků se s bohy

</section>

<section>

zřekni a nohama svýma už nechoď na Olymp více —

</section>

<section>

nýbrž pořád jen oň měj starosti, pořád ho hlídej —

</section>

<section>

ať si tě konečně přec buď za choť neb za služku vezme!!

Tam však nepůjdu já, vždyť nebylo by mi to slušno

</section>

<section>

jemu tam chystat lůžko! — Toť potom Trójanky všecky

</section>

<section>

budou mě hanou stíhat — jsem beztoho zármutku plna!“

Bohyně na tuto řeč jí pravila, vzplanuvši hněvem:

</section>

<section>

„Nezlob mě, svévolná, dál, sic ve zlosti zavrhnu tebe,

</section>

<section>

zanevrouc na tebe tak, jak vřele jsem přilnula k tobě!

</section>

<section>

Uprostřed obou vojsk, jak Danaů všechněch, tak Tróů,

</section>

<section>

zhoubnou ti zosnuji zášť — pak žalným osudem sejdeš!“

Helené zrozená z Dia se zhrozila pohrůžky této:

</section>

<section>

šla tedy, v lesklou roušku, a bělostnou, zakryvši líce,

</section>

<section>

mlčky — a z Trójanek žádná jí nezřela — vedloť ji božstvo.

Ale když v Paridův dům již vkročily, v překrásný palác,

</section>

<section>

ihned služebné ženy se ke svým vrátily pracím,

</section>

<section>

Helené, vznešená paní, šla v ložnici s vysokým stropem.

Bohyně úsměvné tváře pak židlici do ruky vezme,

</section>

<section>

nese a Paridu před tvář ji postaví — bohyně sama.

</section>

<section>

Na ni si Helené sedne, jež bouřného Dia je dcera,

</section>

<section>

zrak svůj obrátí stranou a výtkou manžela kárá:

„Ty’s tedy vrátil se z boje?! — O měl’s tam raději zhynout,

</section>

<section>

usmrcen silným mužem, jenž býval kdysi mi chotěm!

Co ses nachlubil dřív, že’s paží, silou i kopím

</section>

<section>

o mnoho statnější prý než bojovný vládyka Sparty!!

</section>

<section>

Proč ho teď nejdeš vyzvat — by bojovný vládyka Sparty

</section>

<section>

opět naproti tobě šel do boje?!

</section>

<section>

                                                  Já ti však radím:

</section>

<section>

vzdej se té myšlenky navždy! — a s rusým vládykou Sparty

</section>

<section>

chraniž se tváří v tvář chtít zápasy svádět a válčit —

</section>

<section>

zpozdile — sic bys záhy byl proklán oštěpem jeho!“

Paris se ujal slova a řekl jí odpověď tuto:

</section>

<section>

„Trpkou výčitkou svou mé srdce mi netýrej, ženo!

</section>

<section>

Nyní sic vládyka Sparty mě s Palladou v zápase zdolal,

</section>

<section>

po druhé jeho zas já — též nám jsou na pomoc bozi!

Teď však na lůžko pojďme, ať spočinem v náručí lásky!

</section>

<section>

Nebylť dosud můj duch tak velice zatemněn touhou,

</section>

<section>

ani když z luzné Sparty jsem tenkrát — po prvé právě —

</section>

<section>

na mořských korábech svých byl na cestě, uchvátiv tebe,

</section>

<section>

s tebou pak v milostný styk jsem vstoupil na skalné výspě,

</section>

<section>

_teď_ jak po tobě bažím a sladká touha mě jímá.“

Pak šel na lůžko první, a choť s ním kráčela spolu.

Takto si na lůžko lehli, jež krásná zdobila řezba.

Zatím Átreův syn jak lev tam zástupem chodil,

</section>

<section>

zdali by Parida snad kdes zahlédl, rovného bohům.

Avšak z Trójanů žádný ni ze slavných spojenců jejich

</section>

<section>

nikdo mu nemohl říci, kde tehdy se nalézal Paris:

</section>

<section>

nikdo by, láskou veden, ho neskrýval, kdyby ho spatřil,

</section>

<section>

neboť protivný byl jim všem jak Morana černá.

Tehdy se ujal slova a pravil vládyka mužstva:

„Trójané, slyšte má slova, i Dardani, spojenci všichni,

</section>

<section>

zřejmo, že bojovný rek jest vítězem, rusý můj bratr,

</section>

<section>

vy tedy Helenu z Argu a s ní též poklady všecky

</section>

<section>

vydejte, náhradu též nám zaplaťte, jako je slušno,

</section>

<section>

která i příštím lidem má za vzor platiti vždycky!“

Takto děl vládyka mužstva a Danajci svědčili k tomu.

</section>
