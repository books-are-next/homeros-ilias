---
title: ZPĚV IV\.
contentType: poetry
---

<section>

### Porušení smlouvy. — Nové nepřátelství

</section>

<section>

Bohové sešli se zatím a seděli u Dia v radě

</section>

<section>

na zlaté podlaze síně, v jich středu pak vznešená Hébé

</section>

<section>

každému nosila nektar, a bohové ze zlatých číší

</section>

<section>

s vzájemným pozdravem pili a hleděli na trójské město.

Ihned s počátku schůze se pokoušel škádliti Héru

</section>

<section>

Kronovec jízlivou řečí a s úštěpkem promluvil takto:

„Dvě sic bohyně mocné jsou pomocny Meneláovi,

</section>

<section>

Héré ctívaná v Argu a Pallas v Alalkomenách,

</section>

<section>

ty však v dálce si sedí a pohledem na něj se baví,

</section>

<section>

úsměvná Afrodíté však neváhá Paridu svému

</section>

<section>

pořád po boku býti a odvracet od něho zhoubu;

</section>

<section>

tak ho i spasila teď, když myslil, že mu je zhynout.

</section>

<section>

Avšak vítězství jest, jak patrno, u Meneláa.

My ale uvažme teď, jak dále si počínat máme,

</section>

<section>

zdali zas hroznou válku, a strašlivou roznítit půtku,

</section>

<section>

či již přátelský mír těm stranám oběma zjednat.

Pročež kdyby to všem snad milé bylo a libé,

</section>

<section>

nuže ať Priamův hrad jest od Tróův obýván dále,

</section>

<section>

zato však Átreův syn nechť vezme si Helenu z Argu!“

Tak k nim Kronovec pravil, i reptaly Athéně s Hérou,

</section>

<section>

které seděly blízko a Tróům smýšlely zhoubu.

Potichu Athénská Pallas se chovala, aniž co řekla,

</section>

<section>

mrzíc se na Dia otce, a hněv v ní divoký hořel,

</section>

<section>

zlostí však vzkypěla Héré a pravila k Diovi toto:

„Jaké’s to pravil slovo, ty Kronův přehrozný synu!?

</section>

<section>

Jakže? Ty chceš mou práci mi učinit planou a marnou,

</section>

<section>

pot, jejž námahou svou jsem prolila, znavila koně,

</section>

<section>

když jsem sháněla lid, chtíc Priama zhubit a syny!?

</section>

<section>

Pro mne! — však ostatní bozi ti čin ten neschválí všichni!“

Kronovec, oblačný Zeus, pln nevole, odvětil takto:

</section>

<section>

„Copak ti Priamos král, ó ukrutná, se svými syny

</section>

<section>

dělají tolik zlého, že stále a stále jen dychtíš

</section>

<section>

z kořen vyvrátit Tróju, to krásné výstavné město?

</section>

<section>

Ty snad tenkráte jen, když do bran a do dlouhých hradeb

</section>

<section>

vnikneš a za živa sníš jak Priama krále, tak syny,

</section>

<section>

ostatní Trójany též — jen pak svou ukojíš vášeň.

Udělej, jakkoli chceš, jen tato ať hádka se jednou

</section>

<section>

nestane v budoucích dnech nám oběma velikým svárem!

</section>

<section>

Jinou ti věc však povím — ty na mysli přemítej o ní:

</section>

<section>

Až totiž _já_ zas budu se horlivě snažiti o to,

</section>

<section>

abych vyvrátil město, v němž milí ti mužové žijí —

</section>

<section>

ne ať tento můj hněv pak zdržuješ — dej mi pak pokoj! —

</section>

<section>

Vždyť jsem ti beztoho já teď povolil, jakkoli nerad:

</section>

<section>

neboť co pod nebem hvězdným a pod sluncem na světě širém

</section>

<section>

různých se nalézá měst, v nichž bydlí pozemští lidé,

</section>

<section>

ze všech posvátná Trója mi bývala nejvíce milá,

</section>

<section>

kopiník Priamos vládce a všecken Priamův národ:

</section>

<section>

hostiny příslušný díl byl na mém oltáři stále,

</section>

<section>

zápalná oběť a víno, jichž k poctě se dostává bohům.“

Bohyně výrazných zraků mu pravila, vznešená Héré:

</section>

<section>

„Tré jest zajisté měst, jež _mně_ jsou nad jiné drahá,

</section>

<section>

Mykéné širokých tříd, mé milé Argos a Sparté.

</section>

<section>

Tato si zboř, když některé z nich bys v nenávist pojal:

</section>

<section>

nechciť se stavěti já k jich záchraně, aniž ti bránit. —

</section>

<section>

Kdybych i odpírat chtěla a zbořit je nechtěla dáti,

</section>

<section>

nezmohu odporem nic, tvá moc jest o mnoho větší.

Avšak slušno je též, bys práci mi nečinil marnou:

</section>

<section>

jsemť přec božstvo i já, můj původ stejný je s tebou,

</section>

<section>

vždyť já nejpřednější jsem dcerou lstivého Krona —

</section>

<section>

ježto jsem téhož rodu, a protože slovu tvou ženou,

</section>

<section>

ty pak, Zéve, jsi král všech věčných bytostí božských.

Pročež druhu si druh teď po vůli učiňme oba,

</section>

<section>

po tvé já, však po mé ty též — pak bohové druzí

</section>

<section>

budou zajedno s námi — teď nařiď Palladě rychle,

</section>

<section>

aby šla do strašné půtky i danajských vojů i trójských

</section>

<section>

zkusit, zda trójské mužstvo by Danaům z vítězství pyšným

</section>

<section>

křivdit počalo dříve — i naproti přísežné smlouvě.“

Otec bohů a králů byl srozuměn s Héřinou radou,

</section>

<section>

ihned se k Athéně ozval a pravil perutná slova:

„Kvapem do vojště sejdi, v střed achajských vojů i trójských,

</section>

<section>

zkusit, zda trójské mužstvo by Achaiům z vítězství pyšným

</section>

<section>

křivdit počalo dříve — i naproti přísežné smlouvě!“

Takto ji povzbudil Zeus — ač touhou plála už dříve:

</section>

<section>

sestoupla s olympských výšin a na zem se spustila skokem.

Takový povětroň jest, jejž Zeus, syn lstivého Krona,

</section>

<section>

posílá v znamení plavcům či širému táboru vojska,

</section>

<section>

zářný, a četné jiskry kol dokola tryskají z něho —

</section>

<section>

tomuto Athénská Pallas jsouc podobna, na zemi slétla

</section>

<section>

do středu obého vojska — to vidouce trnuli všichni,

</section>

<section>

Trójané, statní jezdci, i Achajci holení krásných.

Takto pak pravil ten onen a na svého pohleděl druha:

</section>

<section>

„Jistě zas hrozná válka a strašlivá nastane půtka —

</section>

<section>

či by již přátelský mír nám oběma Kronovec dával,

</section>

<section>

kterýžto lidských bojů jest vrchním stanoven správcem?“

Tak tam pravil ten onen i z achajských mužů i trójských.

Ona pak Láodokovi jsouc podobna, Anténorovci,

</section>

<section>

jenž byl kopiník silný, se v trójský vmísila zástup,

</section>

<section>

Pandara rovného bohům tam shánějíc, zda ho kde spatří.

</section>

<section>

Zhlédla, jak Lykáonovec, jenž muž byl chrabrý a silný,

</section>

<section>

stojí, a kolem něho se silné skupily řady

</section>

<section>

štítníků, kteří s ním přišli až od proudův Aisépových;

</section>

<section>

kvapem přistoupla k němu a pravila perutná slova:

„Nechtěl bys, Lykáonovče, mi vyhovět, hrdino chrabrý?

</section>

<section>

Kdybys tak rychlý šíp chtěl vystřelit na Meneláa!!

</section>

<section>

U všech zajisté Tróů bys získal slávu a vděčnost,

</section>

<section>

u vládce Parida zvlášť bys ze všech nejvíce získal:

</section>

<section>

jistě by ze všech nejdřív ti skvostné přinesl dary,

</section>

<section>

vida, jak bojovný rek, jenž pochází z Átrea rodem,

</section>

<section>

byl tvým usmrcen šípem a na žalnou hranici vstoupil.

</section>

<section>

Pročež na Meneláa již vystřel, proslaveného!

Apollu světlorodému a slavnému lučištníku

</section>

<section>

přislib, že z prvňátek jehňat ho poctíš slavnostní žertvou,

</section>

<section>

jak jen v Zeleiu svatou se navrátíš, v otčinu milou!“

Takto mu pravila Pallas a svedla mu nemoudrou mysl:

Sňal hned hlazený luk, jenž roben byl z mrštného kozla,

</section>

<section>

divého — tohoto sám kdys šípem do prsou střelil,

</section>

<section>

číhaje z nástrahy naň. — Ten skákaje se skály právě,

</section>

<section>

raněn byl do srdce šípem a naznak na skálu padl.

Šestnáct pěstí dlouhé mu vyrostly parohy z hlavy,

</section>

<section>

které soustružník rohů pak spojil dovednou rukou,

</section>

<section>

vše pak vyleštil krásně a zlatý připevnil kroužek.

Podepřel o zem ten luk, jej napjal a pozorně na zem

</section>

<section>

položil — druhové zdatní však před ním vztyčili štíty,

</section>

<section>

— sice by danajský šik, lid bojovný, vyskočil dříve,

</section>

<section>

nežli by spartský král, muž bojovný, střelen byl šípem.

Otevřel u toulu víko rek Pandaros, vytáhl šipku,

</section>

<section>

perutnou, úplně novou, a pramen bolestí černých,

</section>

<section>

potom však ostrou střelu si rovnaje na struně rychle,

</section>

<section>

Apollu světlorodému a slavnému lučištníku

</section>

<section>

slíbil, že z prvňátek jehňat ho poctí slavnostní žertvou,

</section>

<section>

jak jen v Zeleiu svatou se navrátí, v otčinu milou,

</section>

<section>

chopil pak zářezy šípu a táhl i s hovězí strunou:

</section>

<section>

K prsům přiblížil strunu a k lučišti železné ostří —

</section>

<section>

ale když velký luk již do kruhu Pandaros napjal:

</section>

<section>

břinkl tu luk — hlas struny se rozzvučel, vylétla šipka,

</section>

<section>

broušená v ostrý hrot, chtíc do davu hustého vletět.

Avšak blaženým bohům a věčným nevyšel’s s mysli,

</section>

<section>

hrdinský vládyko Sparty, zvlášť kořistné Diově dceři,

</section>

<section>

která před tebou stála a hrotitou zdržela šipku.

Tolik as od těla tvého ji uhnula, jako když matka

</section>

<section>

odhání od syna mouchu, když leží v lahodném spánku.

Sama však řídila šipku, kde zlaté opasku spony

</section>

<section>

do sebe zapjaty byly a dvojitý sbíhal se krunýř.

V opasek přilehlý těsně se ostrá zaryla šipka,

</section>

<section>

projela bez meškání skrz naskrze opaskem zdobným,

</section>

<section>

pronikla krunýřem též, jenž velice krásně byl zdoben,

</section>

<section>

pásem, jejž nosíval rek k své ochraně, k odrazu kopí —

</section>

<section>

tento ho nejvíc chránil — i ten však pronikla naskrz.

Ale jen povrch kůže byl rekovi natržen šípem:

</section>

<section>

ihned temná krev se mu proudem prýštila z rány.

Jako když nějaká žena, buď z Kárska neb Méonska rodem,

</section>

<section>

purpurem obarví sloň, jež koňské skráně má krášlit,

</section>

<section>

— leží jí v zásobní síni, a mnohý zatouží jezdec,

</section>

<section>

aby ji nositi směl — však leží tam k ozdobě králi,

</section>

<section>

aby byl okrasou koni a pýchou jezdcovi jeho,

</section>

<section>

tak se ti, vládyko Sparty, tvou krví zbarvila stehna

</section>

<section>

krásného vzrůstu, i lýtka, i krásné kotníky vespod.

Nesmírně vladař mužstva se ve svém poděsil srdci,

</section>

<section>

uviděv temnou krev, jak proudem z rány se prýští,

</section>

<section>

avšak zděsil se též sám bojovný vládyka Sparty.

Ale když uviděl rek, jak šňůra i háčky jsou venku,

</section>

<section>

znova se zmužilý duch zas vrátil do prsou jeho.

Mocný však vládyka mužstva se ozval, vzdychaje z hloubi,

</section>

<section>

chopiv za ruku bratra, a s ním též vzdychali druzi:

„Ty můj milený bratře, k tvé smrti jsem ujednal smlouvu,

</section>

<section>

poslav tě před náš voj, bys samoten s Trójany válčil!

</section>

<section>

Takhle tě zranili Trójští a zdupali úmluvy svaté!

</section>

<section>

Přísaha s beránčí krví však nemůže nadarmo býti,

</section>

<section>

oběť poctivých smluv, stisk pravice, základ to víry.

</section>

<section>

Neboť jestliže smluv bůh Olympský nesplnil ihned,

</section>

<section>

ó však splní je pozděj, a viníci draze to splatí

</section>

<section>

vlastními hlavami svými, i s ženami, rodnými dětmi,

</section>

<section>

neboť dobře to vím jak ve své mysli, tak v srdci:

</section>

<section>

nastane jednou den, v němž svatá Ílios klesne,

</section>

<section>

kopiník Priamos padne i všecken Priamův národ,

</section>

<section>

Zeus až, vládnoucí s výše, tam na nebi, zrozený z Krona,

</section>

<section>

osobně proti nim všem svou aigidou zatřese temnou,

</section>

<section>

rozhněván pro tento klam — pak přísaha splněna bude!

Tato však hrozná bolest mi pro tebe nastane bratře,

</section>

<section>

jestliže propadneš smrti a splníš života osud.

Vždyť bych v žíznivé Argos se vrátil s největší hanbou!!

</section>

<section>

Rázem by achajské mužstvo si vzpomnělo otcovské země —

</section>

<section>

pak bychom Priamu králi i Trójanům nechali k chloubě

</section>

<section>

krásnou Helenu z Argu. —

</section>

<section>

             Ty v Tróji tu ležeti budeš,

</section>

<section>

zpuchří v zemi tvé kosti, a skončeno nebude dílo.

</section>

<section>

Potom by z Trójanů kdos snad prohodil, zpupných těch lidí,

</section>

<section>

po hrobě milého bratra tu skákaje, proslaveného:

‚Ó, kéž takto svůj hněv král Achaiů provede ve všem,

</section>

<section>

jako sem argejský voj kdys přivedl — úplně marně!

</section>

<section>

Však se už vrátil domů a do milé otcovské země,

</section>

<section>

statného vládyku Sparty tu zanechav — s prázdnými loďmi!‘

Tak kdos prohodí leckdy — to raděj pohlť mě země!“

Rusý však vládyka Sparty jej těšil těmito slovy:

</section>

<section>

„Vzmuž se a docela nic lid danajský obavou neplň!

</section>

<section>

neutkvěl v smrtelném místě ten šíp — vždyť se strany přední

</section>

<section>

nejprve opasek třpytný jej zadržel, vespod pak zase

</section>

<section>

podpásník byl to a pás, jejž robili kovářští muži.“

Mocný vládyka lidu mu odvětil těmito slovy:

</section>

<section>

„Kéž to jen vskutku je tak, můj milený, jako jsi pravil!

</section>

<section>

Ránu ti ohledá lékař a potom přiloží na ni

</section>

<section>

léky, jež černou bolest ti zajisté zkonejší záhy.“

Velel pak Talthybiovi, jenž božský jeho byl posel:

„Nemeškej, odejdi rychle, ať Macháón přijde co nejdřív,

</section>

<section>

zrozený z Asklépia, jenž výborným lékařem býval,

</section>

<section>

aby byl vládyka Sparty, muž bojovný, ohledán řádně,

</section>

<section>

kterého postřelil někdo, kdo mistr je ve střelbě z luku,

</section>

<section>

z Lyčanů neb snad Tróů — k své oslavě — k žalosti naší!“

Řekl; to slyšel posel a ihned se rozkazem řídil:

Vykročil rychlým krokem a kvapil danajským vojskem,

</section>

<section>

po reku Macháonovi se dívaje: spatřil ho státi

</section>

<section>

uprostřed silných řad, jež kolem hrdiny byly,

</section>

<section>

štítníci, kteří s ním přišli až od Trikky, pastviště koní.

Kvapem přistoupil k němu a pravil perutná slova:

</section>

<section>

„Pospěš si, Asklépiovče, sám vladař mocný tě volá,

</section>

<section>

aby byl vládyka Sparty, muž bojovný, ohledán řádně,

</section>

<section>

kterého postřelil někdo, kdo mistr je ve střelbě z luku,

</section>

<section>

z Lyčanů neb snad Tróů — k své oslavě — k žalosti naší!“

Toto mu vyřídil posel a smutek v duši mu vzbudil.

Odešli davem mužův i achajským táborem širým.

</section>

<section>

Když pak přišli až k místu, kde rusý bojovník statný

</section>

<section>

šípem poraněn stál — kol zástup šlechticů předních,

</section>

<section>

Macháón, podobný bohu, se postaviv do jejich středu,

</section>

<section>

z opasku přilehlého se snažil vyvléknout střelu.

</section>

<section>

Jak však táhl ji ven, v tom háčky se zlomily ostré.

Proto radš opasek třpytný mu odepjal, vespod pak zase

</section>

<section>

podpásník jeho a pás, jejž robili kovářští muži.

</section>

<section>

Když pak prohlédl ránu, kde ostrá se zaryla šipka,

</section>

<section>

vyssáv veškeru krev, hned znalecky přikládal léky,

</section>

<section>

hojivé, které Cheirón kdys daroval z přátelství otci.

Zatím co raněný rek byl léčen, bojovník statný,

</section>

<section>

trójských štítníků řady se v tom již přihnaly k boji;

</section>

<section>

Achajci též svou zbroj zas navlekli, bojovat chtíce.

Slavného vladaře mužstva bys tenkrát nespatřil mdlého

</section>

<section>

ani se choulit bázní neb liknavě k boji se míti,

</section>

<section>

nýbrž prudkosti pln šel do bitvy, zdoby to mužů.

</section>

<section>

Nechalť spřežení státi i povoz zdobený bronzem —

</section>

<section>

koně, již frkali chtivě, mu soudruh v ústraní držel,

</section>

<section>

vzešlý od Ptolemaia, jenž z otce se Peiraia zrodil.

</section>

<section>

Důtklivý rozkaz mu dal, být nablízku, kdykoli by snad

</section>

<section>

mdloba mu pojala údy, až vojskem choditi bude.

</section>

<section>

Vydalť se do vojska pěšky a obcházel řadami mužstva.

Které z Danaů spatřil, jak horlivě k boji se mají,

</section>

<section>

hned k nim přistoupil blíže a velmi jim dodával srdce:

„Nebuďte docela nic teď liknaví v obraně rázné!

</section>

<section>

Nebudeť otec náš Zeus přec pomocen takovým lhářům,

</section>

<section>

nýbrž kdo křivdili dříve — i naproti přísežné smlouvě —,

</section>

<section>

takových jemné tělo tu zajisté supové snědí,

</section>

<section>

my však jim milé ženy i malá robátka jejich

</section>

<section>

odvezem na lodích svých, až jednou se zmocníme města.“

Kdykoli spatřil jiné, jak hrůzné bitvy se straní,

</section>

<section>

ihned prudce je káral a mluvil hněvivá slova:

„Argejci, rekové hubou, vy sketové, nemáte studu?

</section>

<section>

Copak tu stojíte takhle jak kolouši, zmámeni strachem,

</section>

<section>

kteří, když dlouhým během se unaví po širé pláni,

</section>

<section>

stojí a ve hrudi své již žádné nemají síly.

</section>

<section>

Takto tu stojíte také a zmámeni nedbáte boje!

</section>

<section>

Čekáte, až se sem Trójští snad přiženou, kde jsme si na břeh

</section>

<section>

koráby krásných zádí kdys vytáhli z pěnivé tůně?!

</section>

<section>

Chcete snad zřít, zdaž Kronovec dlaň nám k pomoci vztáhne?!

Tak tam rozkazy dával a obcházel řadami mužstva.

Přišel k vojínům krétským, jak shlukem vojínů kráčel,

</section>

<section>

kteří se chystali v boj kol chrabrého Ídomenéa.

</section>

<section>

V čele byl krétský jich král, jenž silou roven byl kanci,

</section>

<section>

vzadu pak Molův mu syn zas poslední pobízel řady.

Vida je vládyka mužstva, byl velice potěšen v srdci,

</section>

<section>

oslovil Ídomenéa a mluvil vlídnými slovy:

„Z Danaů, rychlých jezdců, si vážím nejvíce tebe,

</section>

<section>

Ídomenée, i v bitvě i v každém jinačím díle,

</section>

<section>

avšak při hodech též, když danajští šlechtici přední

</section>

<section>

staršinské jiskrné víno si dávají v měsidle mísit,

</section>

<section>

neboť svou-li jen míru, jim určenou, ostatní pijí

</section>

<section>

Achajci kadeří dlouhých, tvůj pohár vždycky ti stojí

</section>

<section>

plný, stejně jak můj, bys pil, jak srdce si žádá;

</section>

<section>

nuž, již vrhni se v boj, jak jindy se pyšníváš vždycky!“

K němu tu krétský král zas těmito slovy se ozval:

</section>

<section>

„S radostí, Átreovče, ti věrným přítelem budu,

</section>

<section>

trvale, jakmile jednou jsem pokynul hlavou a slíbil.

</section>

<section>

Jiný však pobídnout hleď lid danajský kadeří dlouhých,

</section>

<section>

bychom se bili co nejdřív, když přísežné zrušili smlouvy

</section>

<section>

Trójané — za to pak smrt jim nastane příště a žalost:

</section>

<section>

počaliť křivdit dříve — i naproti přísežné smlouvě.“

Řekl, a vládyka mužstva zas odcházel, potěšen v srdci.

Přišel k Aiantům dvěma, jak shlukem vojínů kráčel:

</section>

<section>

právě se pozvedli v boj, mrak pěších za nimi kráčel.

Jako když na pastvě muž, kdes na hlídce, zahlédne mračno,

</section>

<section>

kterak se snáší k moři, jsouc hučícím zefyrem hnáno –

</section>

<section>

jemu, an daleko stojí, se černějším jeví než smůla,

</section>

<section>

táhnouc se po širém moři a prudkou vichřici nesouc —

</section>

<section>

vida to, hrůzou trne a do sluje zažene stádo:

</section>

<section>

takové byly i sbory, jež s Aianty, davy to husté,

</section>

<section>

hrdin živených Diem, se do bitvy vražedné hnaly,

</section>

<section>

tmavé, a jejich štíty a kopí trčela vzhůru.

Vida je mocný král, byl nadmíru potěšen v srdci,

</section>

<section>

pak se k nim ozval takto a pravil perutná slova:

„Aianti, statní vůdci svých vojův oděných kovem,

</section>

<section>

vás jest neslušno nutkat, a proto vás pobízet nechci:

</section>

<section>

sami již nutíte rázně své vojíny bojovat silou.

</section>

<section>

Kéž by jen, otče ty Zéve, i Athéno, kéž by jen, Foibe,

</section>

<section>

všechněm takový duch byl v jejich probuzen hrudi,

</section>

<section>

tu by hrad Priama vládce byl skácen za krátkou dobu,

</section>

<section>

silou pravice naší jsa vyvrácen z kořen a dobyt!“

Pravil a nechav je tam, zas k jiným pokročil sborům.

Nejdřív Nestora zastal, jenž zvučný byl Pylanů řečník,

</section>

<section>

kterak soudruhy řadil a důtklivě pobádal k boji.

Sborům Pelagón velel a Chromios, Alastór statný,

</section>

<section>

Haimón, velitel mocný, a Biás, vládyka lidu:

</section>

<section>

napřed postavil jezdce i s jejich koňmi a vozy,

</section>

<section>

zezadu pěší svůj lid pak seřadil, četný a vzácný,

</section>

<section>

k záštitě naproti válce, však zbabělce do středu vměstnal,

</section>

<section>

aby tak každý vojín, byť nerad, donucen válčil.

Jezdcům nejprve dával své pokyny, kázaje všechněm,

</section>

<section>

zdržovat spřežení svoje a nehnat se do shluku lidstva:

„Nikdo ať, ve svou statnost a v umění jezdecké věře,

</section>

<section>

nedychtí zápasy vést sám jediný, před řadou druhých,

</section>

<section>

ani ať necouvá vzad — tím zemdlíte o mnoho více —

</section>

<section>

kdo však se svého vozu by dostihl nepřátel povoz,

</section>

<section>

kopím se rozpřáhni svým, vždyť takto je o mnoho lépe!

</section>

<section>

Kdysi i dávní reci tak bořili města i hradby,

</section>

<section>

takový v prsou rozum a takou majíce vůli.“

Takto je pobízel kmet, jenž dávno byl zkušený války.

Vida ho mocný král, byl nadmíru potěšen v srdci,

</section>

<section>

k vládci se ozval takto a pravil perutná slova:

„Ó kéž, jaký je duch v tvých prsou, milený kmete,

</section>

<section>

tak ti i kolena slouží, a kéž tvá síla je pevná!

</section>

<section>

Tebe však společné stáří již přemáhá — kéž by kdos jiný

</section>

<section>

z mužů stáří to měl, však _ty_ abys k junákům patřil!“

Nestór, Gerénský jezdec, mu odvětil těmito slovy:

</section>

<section>

„S radostí, Átreovče, bych sám chtěl takový býti,

</section>

<section>

jako když Ereuthalión byl ode mne usmrcen slavný —

</section>

<section>

bohužel, zároveň všech nám bohové nedali darů:

</section>

<section>

Byl-li jsem tehdáž mlád, tož teď zas svírá mě stáří;

</section>

<section>

chci však i tak být s jezdci a dobré jim rozkazy dávat

</section>

<section>

radou a pokynem svým — vždyť toto jest výsadou stáří,

</section>

<section>

kopím ať mladší muži zas metají, kteří jsou přece

</section>

<section>

hbitější mnohem než já, své mladé věříce síle.“

Řekl a vládyka mužstva zas odcházel, potěšen v srdci.

</section>

<section>

Zhlédl, jak athénský vůdce, rek Menestheus, výborný jezdec,

</section>

<section>

stojí nečinně dosud, kol Athénští, v zápase mistři;

</section>

<section>

také tam Odysseus stál, muž důvtipný, poblíže něho,

</section>

<section>

s řadami Kefallénů kol dokola, čerstvými sbory:

</section>

<section>

Čekali — válečný ryk byl dosud neslyšen od nich,

</section>

<section>

neboť se zdvíhaly teprv a k boji se hýbaly šiky

</section>

<section>

Trójanů, statných jezdcův, i Achaiů.

</section>

<section>

                   Čekaliť stojmo,

</section>

<section>

jiný až achajský sbor v ryk zápasu vyrazí dříve,

</section>

<section>

vrhna se na trójské vojsko — že potom bojovat počnou.

Spatřiv je, počal je plísnit syn Átreuv, vládyka mužstva,

</section>

<section>

takto se k oběma ozval a pravil perutná slova:

„Poslyš, z vladaře synu, jenž král byl živený Diem,

</section>

<section>

_ty_ též, lišáku chytrý a proslulý úskoky zlými,

</section>

<section>

copak se choulíte takto a stojíce, čekáte jiných?

</section>

<section>

Vám by se slušelo přec, být v předních bitevních řadách,

</section>

<section>

na místě k obraně státi a do bitvy horké se vrhnout.

</section>

<section>

Vy přec slýcháte nejdřív mé pozvání k hostině vždycky,

</section>

<section>

kdykoliv hostinu kmetů my Achajci dáváme strojit.

</section>

<section>

Tam jest příjemno vám jíst pečeni, poháry hojné

</section>

<section>

sladkého vína jak med tam popíjet, pokud vám libo.

</section>

<section>

Teď byste viděli rádi, by před vámi třebas i deset

</section>

<section>

sborů danajských vstalo a tvrdým válčilo kopím!“

Posupně pohleděv naň, zas důvtipný Odysseus pravil:

</section>

<section>

„Jaké to, vládyko, slovo ti vyklouzlo z ohrady zubů?!

</section>

<section>

Jakže? — že straním se války, jak povídáš?! — Kdykoli v prudkou

</section>

<section>

s Trójany, statnými jezdci, se Achajci pustíme bitvu,

</section>

<section>

uzříš, budeš-li chtíti, a jestli ti záleží na tom,

</section>

<section>

Télemachův jak otec se vrhá na přední řady

</section>

<section>

Trójanů, statných jezdců — ty tohle jen do větru mluvíš!“

Jemu tu mocný král zas pravil s úsměvem na rtech —

</section>

<section>

poznav rekovu zlost, svou výčitku zmírniti chtěje:

„Zchytralý Odyssée, ty z Láerta potomku Diův,

</section>

<section>

ani tě příliš kárat jsem nemínil, ani ti velet,

</section>

<section>

neboť dobře to vím, jak duch tvůj v milených prsou

</section>

<section>

dobře to se mnou myslí, a stejné máš smýšlení se mnou.

</section>

<section>

Nuže, jdi v boj! Až pozděj to spravíme, příkré-li slovo

</section>

<section>

řekl jsem teď — nechť božstvo tu řeč dá odnésti větrům!“

Pravil a nechav je tam, zas k jiným pokročil sborům.

</section>

<section>

Zhlédl tu král, jak Týdeův syn, rek nad jiné chrabrý,

</section>

<section>

stojí na voze svém, jenž velmi byl důkladně stavěn;

</section>

<section>

u něho Sthenelos stál, jenž pocházel od Kapanéa.

Spatřiv ho, počal jej plísnit syn Átreův, vládyka mocný,

</section>

<section>

takto se ozval k němu a pravil perutná slova:

„Ajaj, z Týdea synu, jenž chrabrý byl válečný jezdec,

</section>

<section>

copak se choulíš takto a mžouráš po drahách bitvy?

</section>

<section>

Nebylo Týdeu zvykem, by v bitvách takto se choulil:

</section>

<section>

před druhy, daleko vpřed, stál v zápase s odpůrci svými!

</section>

<section>

Dí to, kdo v boji se bít jej viděli — já se s ním ovšem

</section>

<section>

nesetkal, aniž ho spatřil — prý vynikl nad jiné všecky:

Přišelť, sbíraje lid, jak host kdys do města Mykén,

</section>

<section>

pokojně; od Polyneika jsa provázen, rovného bohům.

</section>

<section>

Na svaté thébské hradby se chystali táhnouti polem,

</section>

<section>

pročež jich prosili snažně, by dali jim spojence slavné.

Oni je chtěli jim dát, vždyť za slušnou měli tu žádost,

</section>

<section>

avšak je odvrátil Zeus, jenž zlá jim znamení dával.

Když tedy odešli od nich a cestou kráčeli dále,

</section>

<section>

a když k Ásópu přišli, jenž pln jest trávy a sítí,

</section>

<section>

tehdáž zase rek Týdeus byl do Théb za posla vyslán.

</section>

<section>

Hrdina vydal se tedy a zastal veliké množství

</section>

<section>

Kadmovcův u Eteokla, jak slavili v paláci hody.

Avšak jezdec Týdeus, ač cizinec, nijak se nebál,

</section>

<section>

ačkoliv zcela byl sám v tak velikém Kadmovců davu,

</section>

<section>

naopak ještě je vyzval s ním zápasit — ale on ve všem

</section>

<section>

s lehkostí vítězem byl — tak mocně mu přispěla Pallas.

Kadmovci, obratní jezdci, tu velkým vzplanuvše hněvem,

</section>

<section>

když se zas Týdeus vracel, naň čekali v záloze silné,

</section>

<section>

celkem padesát mládců a dva jim vůdcové byli:

</section>

<section>

Maión, Haimonův syn, muž věčným podobný bohům,

</section>

<section>

statný též Polyfontés, jenž pocházel od Autofona.

Avšak Týdeus i jim tam bídnou připravil zhoubu,

</section>

<section>

neboť všecky je sklál, jen jednoho odeslal domů:

</section>

<section>

Maiona propustil tedy, jsa poslušen znamení božských.

</section>

<section>

Takový býval Týdeus, rek aitólský, syna však svého

</section>

<section>

zplodil horšího v bitvě, však lepšího v poradní schůzi.“

Mohutný Týdeův syn však neřekl na to ni slova,

</section>

<section>

vladaře hodného úcty se zastyděv kárného slova,

</section>

<section>

jemu však odvětil rek, jejž slavný Kapaneus zplodil:

</section>

<section>

„Nelži jen Átreovče, vždyť umíš promluvit pravdu!

</section>

<section>

_My_ se přec můžem chlubit, že nad své otce jsme lepší,

</section>

<section>

_my_ jsme se zmocnili Théb, té pevnosti o sedmi branách,

</section>

<section>

menší přivedše vojsko — když hradby už pevnější byly,

</section>

<section>

věříce v znamení božská a v pomoc samého Dia.

Vlastní však zpozdilost jejich se stala jim příčinou zkázy,

</section>

<section>

pročež rovné s námi již otcům nevzdávej chvály!“

Posupně pohleděv naň, děl silný hrdina toto:

</section>

<section>

„Příteli, buď jen zticha a poslouchej pokynu mého!

</section>

<section>

Nemámť vladaři mužstva to za zlé, Agamemnonu,

</section>

<section>

jestliže pobádá v boj lid danajský holení krásných,

</section>

<section>

neboť veliká sláva ho provodí, jestliže Tróy

</section>

<section>

porazí achajské vojsko a svaté Tróje se zmocní;

</section>

<section>

velký však stihne ho žal, když Danajce porážka stihne.

</section>

<section>

Pročež vzhůru! My též teď pomněme obrany rázné!“

Pravil a s povozu svého, i se zbrojí, seskočil na zem:

</section>

<section>

strašlivě zařinčel kov kol prsou chrabrého vládce

</section>

<section>

při jeho seskoku s vozu — i statného jala by hrůza!

Jako když při břehu hlučném se zdvíhá vlnění mořské,

</section>

<section>

vlna se za vlnou valí, když Zefyros doráží na ně:

</section>

<section>

zprvu je kypění vln jen na moři, pak se však o souš

</section>

<section>

tříští a bouřlivě ječí a kolem vyčnělých skalin

</section>

<section>

ženou a vježí se v oblouk a mořskou plivají pěnu —

</section>

<section>

nejinak, za řadou řada, se achajští vojíni hnali

</section>

<section>

do boje bez přestání a každý velel své četě.

</section>

<section>

Obecný vojenský lid šel bez hlesu — nebyl bys řekl,

</section>

<section>

tolik že vojínů táhne a v prsou hlasy že mají —

</section>

<section>

potichu, strachem z vůdců, a kolem dokola na nich

</section>

<section>

zářila zdobná výzbroj, v niž oděni, kráčeli v řadách.

Trójané zase jak ovce, jež u muže zámožného

</section>

<section>

bez počtu na dvoře stojí a mlékem nádoby plní,

</section>

<section>

bečíce stále a stále, když hlas svých jehňátek slyší,

</section>

<section>

nejinak Trójanův křik byl slyšen táborem širým;

</section>

<section>

neměli stejný hlas, všem nebyl společný jazyk:

</section>

<section>

různá byla jich řeč, vždyť zevšad svoláni byli.

Jedny z nich Arés vznítil a druhé Athénská Pallas,

</section>

<section>

s nimi byl Třas, byl Děs, též Svár, jenž stále je činný,

</section>

<section>

Area, záhubce mužů, to rodný bratr a soudruh.

</section>

<section>

Nejdřív zvedá se Svár jen znenáhla, v krátké však době

</section>

<section>

k nebesům vztyčí témě, ač dosud po zemi kráčí.

</section>

<section>

Takový společný svár též tehdy jim do středu vrhl,

</section>

<section>

kráčeje zástupem jejich a zvyšuje stenání mužů.

Ti když na sebe jdouce, už dospěli na jedno místo,

</section>

<section>

srazili kožené štíty i kopí i vojínů síly,

</section>

<section>

oděných v bronzovou zbroj:

</section>

<section>

             Již uprostřed vypouklé štíty

</section>

<section>

na sebe vrazily prudce a velký se ozýval lomoz:

</section>

<section>

radostný jásot i nářek, jak vítězil někdo neb hynul,

</section>

<section>

zevšad se zároveň zvedal, krev proudem po zemi tekla.

</section>

<section>

Když dvé vzkypělých řek, jež s vysoké hory se řítí,

</section>

<section>

svádí v kotliny hloub svých vodstev veliké spousty

</section>

<section>

s vysokých vrchovišť horských a vymletou roklí se valí,

</section>

<section>

pastýř pak hrozný jich řev kdes v horách zdaleka slyší:

</section>

<section>

tak těch válčících vojsk zněl lomoz zápasu v dálku.

První od Antilocha syn Thalýsiův byl zabit,

</section>

<section>

Echepól, statečný rek, jenž v prvních řadách byl chrabrý,

</section>

<section>

do přilby s chocholem hustým jej první udeřil v hřeben,

</section>

<section>

do čela kopí mu vbodl — i proniklo do nitra kostí

</section>

<section>

bronzové oštěpu ostří, a temno mu zastřelo oči:

</section>

<section>

skácel se, jako když věž jest skácena, v zuřivé seči.

Za nohy Elefénorem, jenž z Chalkódonta se zrodil,

</section>

<section>

zmužilým Abantů králem, byl uchopen, vládykou mocným,

</section>

<section>

který ho z dosahu střel chtěl vyrvati, aby co nejdřív

</section>

<section>

mohl mu svléknouti zbroj — však pokus jeho byl krátký:

</section>

<section>

Agénór, chrabrý rek, jej spatřiv mrtvolu vléci,

</section>

<section>

v bok, jenž nakloněnému se pod štítem objevil očím,

</section>

<section>

vrazil mu kované dřevce a rázem ho života zbavil.

Hrdinu opustil život, a nad ním Achaiů s Tróy

</section>

<section>

zuřivý zápasu ryk byl rozpoután. Oni jak vlci

</section>

<section>

vrhli se naproti sobě, muž muže tu porazit hleděl.

Aiantem Telamónovcem syn Anthemiónův byl zabit,

</section>

<section>

jinoch Simoeisios to bujarý, kterého matka

</section>

<section>

na březích u Simoenta kdys povila, kráčejíc s Ídy,

</section>

<section>

za svými rodiči jdouc, jichž ovce si prohlédnout chtěla.

</section>

<section>

Proto též Simoeisiem byl nazýván.

</section>

<section>

                         Nemohl milým

</section>

<section>

rodičům za vychování se odplatit: zkrátilť mu život

</section>

<section>

Aiás, hrdina chrabrý, jenž ostrým kopím ho zabil:

</section>

<section>

bodlť, jak v popředí šel, jej v hruď, blíž bradavky prsní,

</section>

<section>

vpravo, a bronzový hrot skrz naskrz plecem mu projel.

Raněný na zemi v prach jak vysoký topol se skácel,

</section>

<section>

který v poloze nízké, kdes na velké lučině vzrostl,

</section>

<section>

hladký: své haluze má jen v koruně, ve velké výši.

</section>

<section>

Konečně vysoký strom muž kolář sekyrou lesklou

</section>

<section>

utne, by pro krásný vůz měl loukotě z ohnutých větví,

</section>

<section>

stromový kmen pak leží a práchniví na břehu řeky.

</section>

<section>

Takový byl též rek, jejž porazil, Simoeisia,

</section>

<section>

Aiás, potomek Diův.

</section>

<section>

             Vtom mrštil zástupem po něm

</section>

<section>

Antifos s brněním třpytným, syn Priamův, ostřeným kopím.

</section>

<section>

Chybil se sic, však Leukos, když mrtvolu k Achaiům táhl,

</section>

<section>

Láertovcův to druh, byl do slabin oštěpem raněn:

</section>

<section>

mrtvolu pustil z ruky a skácel se na její tělo.

Odysseus pro jeho smrt byl nesmírně rozhněván v srdci:

</section>

<section>

vykročil z první řady, jsa oděn v jiskřivý krunýř,

</section>

<section>

kráčeje stanul zblízka a lesklým oštěpem mrštil,

</section>

<section>

bystře se rozhlédnuv kol: lid trójský ucouvl před ním,

</section>

<section>

jakmile vymrštil hrot. Rek nehodil oštěpem marně:

</section>

<section>

poranil Démokoónta, jenž pravý syn Priamův nebyl:

</section>

<section>

právě mu z Abýdu přišel, kdež na rychlé klisny měl dohled.

Jej tedy Odysseus bodl, jsa rozzloben pro druha svého,

</section>

<section>

v spánky a druhou skrání skrz naskrz projelo mládci

</section>

<section>

bronzové oštěpu ostří, a temno mu zastřelo oči.

Padl, až duněla země a brnění zařinklo na něm.

Ucouvl přední šik — sám Hektór statečný couvl.

Vzkřikl tu velkým hlasem šik achajský, mrtvé pak vyrvav

</section>

<section>

pronikl daleko vpřed.

</section>

<section>

             Bůh Foibos nadmíru vzplanul,

</section>

<section>

shlédnuv je s pergamských výšin — i vzkřikl a na Tróy zvolal:

„Vzmužte se, statní jezdci, a Danaům neustupujte!

</section>

<section>

Nemají kamenné tělo, ni železné, aby snad sneslo,

</section>

<section>

kdykoliv bodne je hrot, jenž pronikne bodeným tělem.

</section>

<section>

Neválčíť Achilleus přec, syn Thetidy kadeří krásných,

</section>

<section>

nýbrž při lodích sedí a hněv svůj trýznivý dusí.“

Strašlivý bůh jim s hradu to děl, však Danajce opět

</section>

<section>

pobídla Trítogeneia, jež Diova dcera je slavná,

</section>

<section>

chodíc zástupem všude, kde někoho spatřila váhat.

Díórés osudem zlým byl zadržen, Amarynkovec,

</section>

<section>

neboť hranatý balvan jej poblíž kotníku ranil,

</section>

<section>

do jeho pravého lýtka.

</section>

<section>

                       Jím mrštil vévoda Thréků,

</section>

<section>

Peiroos, Imbrasův syn, jenž přišel do Tróje z Aina.

</section>

<section>

Oba dva svazy a kost ten drzý roztříštil kámen

</section>

<section>

nadobro úderem svým — on na znak do prachu padl

</section>

<section>

na zem a k milým druhům svá ramena rozpřáhl obě,

</section>

<section>

pouštěje naposled ducha.

</section>

<section>

             Tu Peiroos, který ho ranil,

</section>

<section>

přiskočiv, u pupku zas jej probodl — vnitřnosti všecky

</section>

<section>

rázem mu vypadly na zem, a temno mu zastřelo oči.

Thoás však ranil ho kopím, muž Aitólan, přihnav se k němu,

</section>

<section>

v hruď, blíž bradavky prsní, a ostří mu uvázlo v plicích.

</section>

<section>

Hned však vládyka Thoás tam přiskočiv, obrovské kopí

</section>

<section>

z hrudi mu vytrhl ven, pak meč svůj vytasil ostrý,

</section>

<section>

do břicha vrazil mu jej, v sám střed, čímž odňal mu život.

</section>

<section>

Avšak mu nesvlékl zbroj: vtom mrtvolu obstoupli Thréci,

</section>

<section>

s vlasy jen na vrchu hlavy, a dlouhá drželi kopí:

</section>

<section>

ti jej, třeba byl velký a hrdého ducha i silný,

</section>

<section>

odtiskli od svých řad — rek zaražen, vrávoral z bitvy.

Oni tak u soka sok tam leželi, prostřeni v prachu,

</section>

<section>

jeden vévoda Thréků a druhý oděných kovem

</section>

<section>

Epeiů — množství jiných se vraždilo okolo mrtvol.

Nebyl by nikdo ten boj jim pohaněl, kdo by tam přišel,

</section>

<section>

dosud poraněn nejsa, ať zblízka či z daleka, kopím,

</section>

<section>

kdyby jich středem chodil a vedla ho Athénská Pallas,

</section>

<section>

vzala jej za ruku jeho a chránila útoku kopí,

</section>

<section>

neboť v tehdejší den jak z Achaiů mnozí, tak z Tróů

</section>

<section>

na tváři, u druha druh, tam leželi, prostřeni v prachu.

</section>
