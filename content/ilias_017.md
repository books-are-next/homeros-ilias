---
title: ZPĚV X\.
contentType: poetry
---

<section>

### Noční výprava

</section>

<section>

Ostatní vůdcové spali, všech Danaů velmoži přední,

</section>

<section>

u lodí po celou noc, dar libého spánku je poutal,

</section>

<section>

zato však Átreův syn, král Achaiů, vládyka mužstva,

</section>

<section>

nespal lahodným spánkem a přemnoho přemýšlel v duši.

Jako když blýská Zeus, choť bohyně kadeří krásných,

</section>

<section>

chystaje příval krup neb dlouhý bez konce liják,

</section>

<section>

nebo i vánice sněžné, když pole se pokrývá sněhem,

</section>

<section>

nebo když jícen války nám otvírá, záhuby plné,

</section>

<section>

podobně vzdychal i král v svých prsou, stále a stále,

</section>

<section>

hluboko ze svých ňader, a uvnitř chvělo se srdce.

Kdykoli na trójskou pláň král Achaiův obrátil oči,

</section>

<section>

četným divil se ohňům, co všude jich před Trójou plálo,

</section>

<section>

šalmají zvukům a píšťal a hlučné vojínů vřavě,

</section>

<section>

když však na lodi duté a na mužstvo achajské hleděl,

</section>

<section>

celé chumáče vlasů, i s kořeny, s hlavy si škubal,

</section>

<section>

vzhlížeje k Diovi v nebi, a sténal v zmužilém srdci.

Konečně záměr tento se jevil mu nejlepším ze všech:

</section>

<section>

k Nestoru Nélejskému se odebrat nejprve z knížat,

</section>

<section>

zdali by pospolu s ním kýs chytrý vymyslil záměr,

</section>

<section>

kterým by pohromu zlou všem Danaům odvrátit mohl.

Ihned se na loži vzpřímil a přes hruď si oblekl sukni,

</section>

<section>

potom na nohy lesklé si přivázal opánky krásné,

</section>

<section>

ryšavou přehodil kůži, až na paty, staženou se lva,

</section>

<section>

plavého, postavy velké, a chopil do ruky dřevce.

Stejně i spartský král byl v úzkostech, aniž mu spánek

</section>

<section>

na jeho oční víčka chtěl usednout — aby snad něco

</section>

<section>

nestihlo argejský lid, jenž pro něj dalekým mořem

</section>

<section>

připlul do země trójské a zamýšlel odvážnou válku.

Nejdřív pardalí koží si pokryl široká záda,

</section>

<section>

strakatou, potom zvedl a na svou hlavu si vložil

</section>

<section>

přilbici tepanou z bronzu a pádnou rukou vzal kopí.

Vyšel za bratrem svým, jej probudit, kterýžto mocným

</section>

<section>

Achaiů vladařem byl, jak božstvo jsa u lidu v úctě.

</section>

<section>

Zastihl jej, jak krásnou zbroj kol plecí si klade

</section>

<section>

u zádi korábu svého — a ten jej s radostí viděl. —

První oslovil jej král spartský, bojovník statný:

</section>

<section>

„Copak ses, bratříčku můj, tak vyzbrojil — chceš-li snad poslat

</section>

<section>

někoho v trójský tábor, by vyzvídal? — Já se však hrozně

</section>

<section>

bojím, že nikomu vůbec se nebude do toho chtíti,

</section>

<section>

aby tak jediný sám šel v tábor nepřátel slídit,

</section>

<section>

za doby božské noci — toť muž by byl smělého srdce!“

Jemu zas Átreův syn děl v odpověď, přemocný vládce:

</section>

<section>

„Mně jest třeba i tobě, ó vladaři živený Diem,

</section>

<section>

prospěšné nějaké rady, jež ochrání opět a spasí

</section>

<section>

achajské lodi a lid, když Zeus své smýšlení změnil:

</section>

<section>

k žertvám hektorským spíš, jak vidět, nachýlil srdce. —

</section>

<section>

Jakživ jsem neviděl přece, a neslyšel vyprávět nikdy,

</section>

<section>

že by kdy jediný muž tak strašné dokázal činy,

</section>

<section>

za den, co Diovi milý jich Achaiům napáchal Hektór,

</section>

<section>

sám, ač není z boha ni ze žádné bohyně zrozen,

</section>

<section>

neboť dokázal skutky, jichž Argejci vzpomínat budou

</section>

<section>

dlouhý, ach dlouhý čas — vždyť tolik nám způsobil zhouby!

Nyní však Ídomenéa i Aianta zavolat pospěš,

</section>

<section>

kvapem spěchaje k lodím, já k slavnému Nestoru zase

</section>

<section>

pospíším, abych ho vyzval, by povstal, chtěl-li by jíti

</section>

<section>

k silnému oddílu strážců a dát jim rozkazy řádné:

</section>

<section>

jeho by nejspíše lid byl poslušen: syn jeho totiž

</section>

<section>

velí oddílu strážcův a průvodce Ídomenéův,

</section>

<section>

Molův to hrdinský syn — těm ze všech jsme svěřili nejvíc.“

Na to mu spartský král děl v odpověď, bojovník statný:

</section>

<section>

„Jakpak rozkazům tvým mám rozumět — jak si to přeješ?

</section>

<section>

Mám snad zůstati s nimi, a čekati, až by ses vrátil,

</section>

<section>

či mám za tebou jít, až všecko jim uložím správně?“

K němu tu Átreův syn zas promluvil, vládyka mužstva:

</section>

<section>

„Zůstaň jen tam, sic mohl by druh pak minouti druha,

</section>

<section>

neboť je přemnoho cest, jež vedou táborem našim,

</section>

<section>

volej všude, kde půjdeš, a vyzvi je, ať jsou již vzhůru;

</section>

<section>

po rodu volej vůdce a po otci, každého zvláště,

</section>

<section>

všem tak vzdávaje čest — sám nijak se nepyšni v srdci!

My však se přičiňme též, vždyť tak nám posílal asi

</section>

<section>

pořád pohromy Zeus hned po našem příchodu na svět.“

Řekl a propouštěl bratra, když všecko mu uložil řádně,

</section>

<section>

potom, vykročiv chvatně, šel k Nestoru, vladaři lidu.

Nalezl jej, jak před stanem svým, hned při lodi černé,

</section>

<section>

ležel na loži měkkém, a výzbroj zdobená vedle:

</section>

<section>

byl tam štít, dvé oštěpů též, pak přilbice lesklá,

</section>

<section>

vedle pak třpytný pás byl položen, kterým se stařec

</section>

<section>

pásal, kdykoli zbroj bral do boje, zhoubného mužům,

</section>

<section>

v čele jsa vojínům svým — on nehověl smutnému stáří!

Opřev se o svůj loket a zdvihnuv poněkud hlavu,

</section>

<section>

promluvil k Átreovci a takto se otázal nahlas:

„Kdopak to řadami lodí, sám jediný, táborem chodí,

</section>

<section>

za doby temné noci, kdy jiní spávají lidé?

</section>

<section>

Sháníš někoho z druhů, či někoho ze strážců hledáš?

</section>

<section>

Promluv — a nebliž se sem tak potichu! — Čeho si žádáš?“

Jemu zas Átreův syn děl v odpověď, vládyka mužstva:

</section>

<section>

„Nestore, Néleův synu, ty velká Danaů pýcho!

</section>

<section>

Zajisté Agamemnona již poznáváš, kterého nejvíc

</section>

<section>

vrhá v trampoty Zeus, den za dnem, dokavad ještě

</section>

<section>

dech budu ve hrudi míti, a kolena hýbat se budou. —

</section>

<section>

Chodím — sílivý spánek mi sednout na víčka nechce:

</section>

<section>

mámť já na srdci válku a četné Achaiů strasti:

</section>

<section>

hroznou o tábor náš mám obavu — mysl mi v nitru

</section>

<section>

neklidná jest, můj duch jest vyděšen, srdce mi hrozí

</section>

<section>

z prsou vyskočit ven, mé statné údy se chvějí.

Něco-li podniknout chceš — vždyť nepoutá spánek ni tebe —

</section>

<section>

honem, ke strážím svým teď zajděme, abychom zhlédli,

</section>

<section>

zdali snad mdlí už spánkem i námahou, nešli si lehnout,

</section>

<section>

aby pak povinnost hlídky jim docela nevyšla z mysli.

</section>

<section>

Mužové nepřátelští jsou nablízku! — Nemůžem vědět,

</section>

<section>

zda se jim v nočních tmách snad nezachce pustit se v zápas.“

Nestór, Gerénský jezdec, mu odvětil těmito slovy:

</section>

<section>

„Slavný Átreův synu, ty mocný vládyko mužstva,

</section>

<section>

stěží všemoudrý Zeus as Hektoru vyplní plány,

</section>

<section>

veškery, ve které má teď naději — ještě se, myslím,

</section>

<section>

většími natrudí strastmi — až hrdinský Achilleus jednou

</section>

<section>

od hněvu urputného své milé odvrátí srdce.

S tebou s radostí půjdu. — Však buďtež vzbuzeni ještě

</section>

<section>

jiní: Odysseus statný, syn Týdeův, oštěpem slavný,

</section>

<section>

Aiás rychlý v běhu a Megés, hrdina silný.

</section>

<section>

Kdyby tak došel někdo a pozval vládyky tyto:

</section>

<section>

Aianta rovného bohům a vladaře Ídomenéa,

</section>

<section>

neboť koráby jim jsou nejdále, nikoli blízko.

Proto i vládyku Sparty, ač velmi je milý a ctěný,

</section>

<section>

vyplísním, kdybys i sám byl pohoršen — nemohu smlčet,

</section>

<section>

sám že si spí — však trud — ten nechává samému tobě.

</section>

<section>

Nyní právě by měl všech knížat s úsilím prosit,

</section>

<section>

poněvadž svízelů tlak již nastává nesnesitelný.“

K němu tu Átreův syn zas promluvil, vládyka mužstva:

</section>

<section>

„Jindy tě vybízím sám, bys bratra mi pokáral, kmete,

</section>

<section>

poněvadž váhá často a nemůže k práci se dostat —

</section>

<section>

nikoli z pohodlí snad, neb z duševní nevšímavosti,

</section>

<section>

nýbrž pohlíží na mne a čeká popudu mého —

</section>

<section>

teď se však probudil dříve a sám se i dostavil ke mně,

</section>

<section>

já ho pak vybídl sám, jít pro reky, po nichž se tážeš.

Avšak pojďme už teď! Jich dostihnem před branou hradeb,

</section>

<section>

u stráží — tak jsem kázal, by u nich sešli se všichni.“

Nestór, Gerénský jezdec, mu odvětil těmito slovy:

</section>

<section>

„Takto mu nezazlí nikdo, a ochotně poslechne každý

</section>

<section>

z Achaiů, bude-li pozván a od něho vybídnut k tomu.“

Sotvaže dokončil řeč, kol hrudi si oblekl sukni,

</section>

<section>

potom na nohy lesklé si přivázal opánky krásné,

</section>

<section>

plášť pak nachové barvy si přišpendlil okolo plecí,

</section>

<section>

dvojitý, velké šířky, a hustým pokrytý vlasem;

</section>

<section>

chopiv pak silný oštěp, jenž ostrým hrotem se končil,

</section>

<section>

vykročil rychlým krokem a kvapil danajským loďstvem.

Statného Láertovce, jenž Diu byl důmyslem roven,

</section>

<section>

Nestór, Gerénský kmet, hned prvního ze spánku vzbudil,

</section>

<section>

hlasitě zavolav naň. Hlas pronikl rekovi k sluchu,

</section>

<section>

vyšel ze svého stanu a tato k nim promluvil slova:

„Copak tak řadami lodí se táborem touláte sami,

</section>

<section>

za doby božské noci — což taká již doléhá nouze?!“

Nestór, Gerénský jezdec, mu odvětil těmito slovy:

</section>

<section>

„Zchytralý Odyssée, ty z Láerta potomku Diův!

</section>

<section>

Nezlob se jen! — Vždyť taková strast již Danajce tísní!

</section>

<section>

Pojď však, ať jiného zas jdem probudit, komu se sluší

</section>

<section>

konat poradu s námi, zda válčit dále, či prchnout!“

Důvtipný Laértův syn šel do stanu, přes plece svoje

</section>

<section>

přehodil zdobný štít, pak za svými soudruhy kráčel.

</section>

<section>

Přišli pak k Diomédovi, z nich nejdříve. Tohoto našli,

</section>

<section>

jak tam před stanem spal, blíž výzbroje, okolo něho

</section>

<section>

leželi druhové jeho, štít pod hlavou, oštěpy v zemi,

</section>

<section>

vbodeny dolním koncem, jim trčely, z hrotů pak jejich

</section>

<section>

tryskala zář jak Zévův blesk. Sám hrdina silný

</section>

<section>

dřímal; z polního býka měl pod sebou prostřenu kůži,

</section>

<section>

avšak pod jeho hlavou byl podestřen koberec lesklý.

Nestór, Gerénský jezdec, jej probudil, přistoupiv k němu,

</section>

<section>

patou se hrdiny dotkl, jej volal a do očí káral:

„Vstávej, Týdeův synu, nač chrápeš s večera k ránu?

</section>

<section>

Copak ti neznámo jest, jak Trójané na vršku pláně

</section>

<section>

leží opodál lodí, jen v malé mezeře od nich?“

Takto mu pravil Nestór — on procitl velice kvapně,

</section>

<section>

potom se ozval takto a pravil perutná slova:

„Neznáš únavy starce a nikdy si pokoje nedáš!

</section>

<section>

Copak tu nejsou jiní — a mladší — z achajských synů,

</section>

<section>

kteří by každého z nás pak ze spaní probudit mohli

</section>

<section>

pochůzkou po všem vojsku? — Ty starce jsi nezdolatelný!“

Nestór, Gerénský jezdec, mu na to dal odpověď tuto:

</section>

<section>

„Všecko to pravdivé jest, co’s pravil, milený synu!

</section>

<section>

Ovšemže mám já syny, a hrdinské, rovněž i mužstvo —

</section>

<section>

dost jich jest, z nich mnohý by vás moh’ pochůzkou svolat —

</section>

<section>

avšak přílišná strast teď tísní achajský národ,

</section>

<section>

poněvadž v okamžik ten nám stojí na ostří břitvy

</section>

<section>

žalný Achaiů zmar neb záchrana jejich a život.

Jdi tedy Megéta vzbudit i Aianta, rychlého reka,

</section>

<section>

neboť jsi mladší než já — když cítíš útrpnost se mnou!“

Jinoch si přehodil kůži, až na paty, staženou se lva,

</section>

<section>

plavého, postavy velké, a chopiv do ruky dřevce

</section>

<section>

vykročil, oba je vzbudil a potom je odváděl s sebou.

Když pak v hromadě strážců se rekové konečně octli,

</section>

<section>

shledali také vskutku, že nespali vůdcové hlídek,

</section>

<section>

nýbrž seděli bdíce a ve zbroji hlídali všichni.

Nejinak psové v dvorci se chystají k obraně ovcí,

</section>

<section>

nesnadné — smělou šelmu když uslyší, která se horstvem

</section>

<section>

po lese plíží k dvorci, a pro ni se veliký lomoz

</section>

<section>

pastýřů strhne i psů — tuť spánek zmizí jim s víček,

</section>

<section>

podobně sílivý spánek i hlídačům vymizel z víček,

</section>

<section>

bdícím po celou noc, tak strašlivou. — Stále a stále

</section>

<section>

hleděli do pláně trójské, zda Tróův uslyší kroky.

Vida je, Nestór zplesal a ve své se zradoval mysli,

</section>

<section>

potom se ozval takto a pravil perutná slova:

„Dál jen, synové milí, tu hlídejte! Nikdo se spánkem

</section>

<section>

nedej přemoci z vás — ať k radosti odpůrcům nejsme!“

Řekl a přešel příkop, a zároveň kvapili za ním

</section>

<section>

argejští králové všichni, již k poradě pozváni byli,

</section>

<section>

s nimi i Molův byl syn, též Nestorův potomek slavný,

</section>

<section>

vládci je pozvali sami, by k společné poradě přišli.

Když pak hluboký příkop již přestoupli, sedli si k radě

</section>

<section>

na volném roviny místě, kde prostor prázden byl mrtvol,

</section>

<section>

odkud i obrovský Hektór se nazpět navrátil včera

</section>

<section>

od vraždy argejských vojsk, když noc již pokryla zemi.

</section>

<section>

Na tom místě si sedli a vespolek spřádali hovor.

Nestór, Gerénský jezdec, k nim počal mluviti takto:

</section>

<section>

„Nechtěl by některý z vás, ó přátelé, který by věřil

</section>

<section>

vlastní odvaze své, jít k Trójanům, zmužilým v boji,

</section>

<section>

zdali by někoho z nich snad chytil na kraji vojska,

</section>

<section>

aneb nějakou řeč tam vypátral, v táboře jejich,

</section>

<section>

o čem by, na schůzi jsouce, se radili — zdali tu chtějí

</section>

<section>

zůstati podál města, až u lodí, či snad už míní

</section>

<section>

odejít do města zpět, když potřeli achajské mužstvo?

</section>

<section>

To by moh‘ zvědět všecko a opět mezi nás přijít,

</section>

<section>

každého úrazu prost…

</section>

<section>

                                            Ten velkou pod nebem slávu

</section>

<section>

po všem lidstvu by měl…

</section>

<section>

                                                 Též dostane odměnu vzácnou:

</section>

<section>

kolik tu šlechticů jest, již vládnou na našich lodích,

</section>

<section>

jistěže každý mu z nich dá po jedné ovečce černé,

</section>

<section>

bahnici s jehňátkem, v dar — jí rovného majetku není;

</section>

<section>

vždycky i v hostinách bude a při všech slavnostních hodech.“

</section>

<section>

Řekl, i umlkli všichni, a mrtvé nastalo ticho.

</section>

<section>

Potom však Týdeův syn k nim promluvil, bojovník statný:

„Nestore, milé srdce a mužná mysl mě nutká

</section>

<section>

Trójanům, když jsou tak blízko, se v tábor potajmu vloudit —

</section>

<section>

kdyby však jeden ještě se se mnou odhodlal jíti!

</section>

<section>

Bylo by důvěry více a větší odvaha ducha.

</section>

<section>

Dva když pospolu jdou, tuť jeden spíše než druhý

</section>

<section>

pozná, jak lépe co jest, však jeden — když to i pozná —

</section>

<section>

náhlejší jeho je záměr, a tím jest rozvaha slabší.“

Řekl, a nejeden z nich chtěl s rekem se na cestu vydat:

</section>

<section>

chtěli dva Aianti jít, již sloužili Areu v bitvách,

</section>

<section>

byl by i Molův šel syn, syn Nestorův byl by šel také,

</section>

<section>

byl by šel vládyka Sparty, syn Átreův oštěpem slavný,

</section>

<section>

chtěl též Odysseus smělý se vloudit za noci v tábor,

</section>

<section>

poněvadž v prsou srdce mu smělé bývalo vždycky.

Tehdy i Átreův syn k nim promluvil, vládyka mužstva:

</section>

<section>

„Chrabrý Týdeův synu, jenž nad jiné milý’s mi v srdci,

</section>

<section>

onoho, koho si přeješ, si vyvolíš — nejlepšího,

</section>

<section>

z těch, kdož chtěli by jít — vždyť mnozí plni jsou touhy. —

Abys jen ohledů pln snad nepřešel lepšího reka,

</section>

<section>

— muže si slabších sil však přidružil — ohledy veden —

</section>

<section>

hledě jen na jeho rod, jen protože větším je králem!“

Ze strachu o Meneláa tak hovořil, rusého bratra.

Na to zas Týdeův syn k nim promluvil, bojovník statný:

</section>

<section>

„Jestliže velíte tedy, bych sám směl druha si vybrat,

</section>

<section>

jak bych na Odysséa moh‘ božského zapomenouti —

</section>

<section>

jehož je odvážné srdce a duch jest nadmíru mužný

</section>

<section>

ve všech podnicích těžkých, a Pallas chová ho v lásce.

Tento-li se mnou půjde, pak věru i z plápolu ohně

</section>

<section>

oba se vrátíme zas, vždyť vždycky si poradit umí.“

Jemu zas Odysseus děl, ten nezdolný hrdina slavný:

</section>

<section>

„Jenom, Týdeův synu, mne nechval mnoho ni nehaň,

</section>

<section>

neboť co nyní jsi děl, jest všecko už Achaiům známo.

</section>

<section>

Pojďme však už! Jest na sklonku noc, již blíží se Zora,

</section>

<section>

hvězdy se k západu chýlí, již minula většina noci:

</section>

<section>

dvě jsou třetiny pryč, jen třetí třetina zbývá.“

Řekli a v strašnou výzbroj se oděli mužové oba:

</section>

<section>

Udatný Nestorův syn dal rekovi Diomédovi

</section>

<section>

vlastní dvojsečný meč, ten jeho mu při lodi zůstal,

</section>

<section>

potom podal mu štít, pak na hlavu přilbu mu vsadil,

</section>

<section>

býčí, jež hřebene nemá, ni chocholu. Přilba ta slove

</section>

<section>

šišák a k ochraně hlavy ji nosí jinoši jaří.

Odysseus od Mériona pak dostal lučiště s toulcem,

</section>

<section>

dostal i ostrý meč, pak pevnou na hlavu přilbu,

</section>

<section>

zrobenou z hovězí kůže, jež spletí z řemenů vyschlých

</section>

<section>

uvnitř ztužena byla, a navrchu, po obou stranách

</section>

<section>

kančí bělostné zuby tam řadou, za sebou hustě,

</section>

<section>

vsazeny krásně a zručně, a plsť byla vložena v středu.

Přilba ta v boiótské zemi kdys zabrána od Autolyka,

</section>

<section>

který dobyl se v hrad, v němž Amyntór Órmenův vládl,

</section>

<section>

pak ji však v Skandei město dal do Kythér Amfidamantu,

</section>

<section>

ten ji pak v hostinný dar zas věnoval Molovi z Kréty,

</section>

<section>

který ji Mérionovi pak daroval, aby ji nosil.

</section>

<section>

Tenkráte Laértovce však chránila, na hlavu dána.

Když tedy v strašnou výzbroj se oděli mužové oba,

</section>

<section>

kvapným kročejem vyšli a všechnu tam nechali šlechtu.

Tehdáž Athénská Pallas jim seslala po pravé straně

</section>

<section>

volavku poblíž cesty.

</section>

<section>

                                         Sic nemohli vidět ji zrakem,

</section>

<section>

za doby černé noci — však slyšeli volání její.

Odysseus nad ptákem zplesal a počal se k Athéně modlit:

</section>

<section>

„Kronovce bouřného dcero, ó vyslyš mě, vždyť jsi ty vždycky

</section>

<section>

ve všech podnicích těžkých mi pomocná, aniž ti ujde,

</section>

<section>

kdykoliv někam vyjdu — teď zvlášť svou milost mi prokaž —

</section>

<section>

dejž, ať k achajským lodím se opět vrátíme slavně,

</section>

<section>

skončíce velký čin — jenž Trójanům způsobí starost!“

Po něm se Týdeův syn jal modliti, bojovník statný:

</section>

<section>

_„_Mne__ též, Nezmožitelná, rač vyslyšet, Diova dcero!

</section>

<section>

Nyní mne veď, jak do svatých Théb kdys mého jsi otce

</section>

<section>

slavného Týdea vedla, kdy s poselstvím Achaiů přišel.

Achajce, oděné kovem, rek při řece Asópu nechal,

</section>

<section>

sám však do města Théb nes‘ Kadmovcům návrhy smírné.

</section>

<section>

Avšak, když se už vracel, tam provedl strašlivé skutky,

</section>

<section>

s tebou, bohyně jasná, když při něm’s ochotně stála.

Takto mi v milosti své stůj po boku, mocně mne chráníc!

</section>

<section>

Za to ti tučnou krávu dám za oběť, širokočelou,

</section>

<section>

divokou — nižádný muž jí dosud pode jho nevzal.

</section>

<section>

Tu ti chci za oběť dáti a zlatem jí obložím rohy.“

Těmito prosili slovy, i slyšela Athénská Pallas.

</section>

<section>

Když pak modlitbu svou již přednesli Diově dceři,

</section>

<section>

pospolu černou tmou jak lvové z porady vyšli,

</section>

<section>

bojištěm, padlými těly, skrz výzbroj a kaluže krve.

</section>

<section>

Ale ni trójský lid rek Hektór nenechal spáti,

</section>

<section>

nýbrž v hromadný sněm dal svolat šlechtice trójské,

</section>

<section>

všecky, kdo vůdcové byli a rádcové trójského lidu.

Tyto si Hektór svolal a chytrý jim rozkládal záměr:

</section>

<section>

„Kdo mi chce na sebe vzíti — a provést tuhleten podnik?

</section>

<section>

Ovšem za velký dar — má slušnou odměnu míti.

</section>

<section>

Dostane s krásným vozem dvé koňů vysokých šíjí,

</section>

<section>

nejkrásnější ze všech, co u lodí achajských budou —

</section>

<section>

kdo by se odvážil k tomu a velké slávy chtěl dobýt:

</section>

<section>

k rychlým korábům jíti, co nejblíže, aby tam zvěděl,

</section>

<section>

dosud-li, jako kdy jindy, jsou rychlé hlídány lodi,

</section>

<section>

či, když pravicí naší již nadobro potřeni byli,

</section>

<section>

konají vespolek radu, jak utéci, nechtíce ani,

</section>

<section>

hroznou námahou mdlí, již nočních konati hlídek?“

Řekl, i umlkli všichni, a mrtvé nastalo ticho.

V Íliu jakýs Dolón měl obydlí, Eumédem zplozen,

</section>

<section>

božským héroldem v městě, a bohat byl zlatem a bronzem.

</section>

<section>

Ten sic postavou svou byl nehezký, za to však rychlý,

</section>

<section>

sám byl jediný syn, však pět měl v rodině sester.

Ten tedy mluvil k Tróům a k Hektoru těmito slovy:

</section>

<section>

„Hektore, milé srdce a mužná mysl mě nutká

</section>

<section>

k rychlým korábům jíti, co nejblíže, abych tam zvídal.

</section>

<section>

Ty však zdvihni to žezlo a pevně mi přísahou potvrď,

</section>

<section>

že mi pak onen pár koní, i povoz zdobený bronzem,

</section>

<section>

vskutku a s jistotou dáš, v němž bezvadný Achilleus jezdí.

Nebudu marným ti zvědem a nezklamu důvěry ve mne,

</section>

<section>

neboť chci napořád jít jich táborem, až bych se dostal

</section>

<section>

před loď samého krále, kde nejspíš šlechtici jejich

</section>

<section>

konají poradu právě, zda válčit dále, či prchnout.“

Řekl, rek chopil žezlo a přísahal těmito slovy:

</section>

<section>

„Svědkem mi buď sám Zeus, choť Héřin mohutně hřmící,

</section>

<section>

nikdo že s oněmi koňmi se vozit nebude jiný

</section>

<section>

z Tróů, a vždycky jen tobě — to slibuji — ke chloubě budou.“

Řekl a přísahal planě — však Dolón byl pobídnut k činu:

</section>

<section>

Ihned lučiště křivé si na svá zavěsil plece,

</section>

<section>

potom z šedého vlka si přes šat přehodil kůži,

</section>

<section>

pak si vzal lasičí přilbu, a ostrý uchopil oštěp.

Pospíchal k achajským lodím, jda z tábora — neměl už arci

</section>

<section>

od lodí přijít nazpět a přinést Hektoru zprávu.

Ale když trójských koní a mužův opustil zástup,

</section>

<section>

dychtiv se na cestu vydal — vtom Odysseus, potomek Diův,

</section>

<section>

postřehl, kterak se blíží, a takto se k příteli ozval:

„Tadyhle jakýsi muž sem přichází z tábora Tróů,

</section>

<section>

nevím, zda k našim lodím, by po něčem ve vojsku slídil —

</section>

<section>

či by snad z padlých mrtvých měl úmysl někoho obrat?

Avšak nechme ho nyní, ať plání přeběhne dříve,

</section>

<section>

kousek, pak vyrazme na něj, a budeme moci ho chvatně

</section>

<section>

zajmout; kdyby však přec nás rychlým předhonil během,

</section>

<section>

pak jen k achajským lodím jej od jejich tábora tiskni,

</section>

<section>

s dřevcem žena se za ním, ať nějak nám neprchne k městu!“

Sotvaže domluvil rek, hned k padlým si u cesty lehli.

</section>

<section>

Dolón pak rychlým krokem je ve své hlouposti přešel.

Když byl vzdálen as tak, jak daleko sahají brázdy,

</section>

<section>

které zorají mezci — neb tito jsou schopnější býků

</section>

<section>

tahati pevný pluh skrz dalekou v rovině nivu —

</section>

<section>

rychle se rozběhli za ním. On zastavil, uslyšev dupot —

</section>

<section>

myslil si ve své duši, že druhové od Tróů běží,

</section>

<section>

aby ho odvedli nazpět, že Hektór jej odvolat kázal.

Když však na dohod kopí již přiběhli, nebo snad méně,

</section>

<section>

poznav, že odpůrci jsou, hned kolena ohýbal hbitá

</section>

<section>

k útěku — rychlým během se rekové pustili za ním.

Jako když ohařů dvé, psů lovcích přeostrých zubů,

</section>

<section>

stíhá koloucha někdy neb jelena, stále a stále,

</section>

<section>

na místě porostlém lesy — ten běží úprkem, vřeště,

</section>

<section>

tak jej bořitel měst, syn Laértův, s Týdéovcem

</section>

<section>

odřízli od jeho lidu a stíhali, stále a stále.

Když však doběhnout měl již k hlídačům, prchaje k lodím,

</section>

<section>

Athéné Týdéovci tu vštípila sílu, by nikdo

</section>

<section>

z Achaiů oděných kovem se potom nemohl chlubit,

</section>

<section>

že jej poranil první — a sám aby nepřišel pozdě.

Mohutný Týdéův syn vtom vykřikl, žena se za ním:

</section>

<section>

„Stůj, sic po tobě hodím svým oštěpem — nemyslím věru,

</section>

<section>

ty že bys náhlé zhoubě z mé pravice uniknout mohl!“

Řekl a mrštil kopím, však naschvál muže se chybil,

</section>

<section>

pročež hlazené dřevce mu přes jeho rameno pravé

</section>

<section>

hrotem zatklo se v zem. Ten strachem se zachvěl a stanul,

</section>

<section>

třesa se na celém těle a v ústech drkotal zuby,

</section>

<section>

hlasitě, hrůzou bledý. Ti doběhše bez dechu téměř,

</section>

<section>

Dolóna za ruce chytli. On zaslzev, toto jim pravil:

„Živte mě, rád bych se já vám vykoupil, neboť je v domě

</section>

<section>

hojné zlato a bronz, též železo kované pracně;

</section>

<section>

z toho by rád můj otec vám nesmírné výkupné za mne

</section>

<section>

vyplatil, kdyby jen zvěděl, že u lodí achajských žiju.“

Důvtipný Láertův syn zas těmito odvětil slovy:

</section>

<section>

„Vzmuž se a docela nic své záhuby na mysli neměj!

</section>

<section>

Avšak tohle mi pověz a poctivou pravdu mi vylož:

</section>

<section>

Copakže’s takhle až k lodím, sám jediný, z tábora přišel,

</section>

<section>

za doby temné noci, kdy jiní spávají lidé?

</section>

<section>

Či snad z padlých mrtvých měl’s úmysl někoho obrat? —

</section>

<section>

Nebo tě poslal Hektór, bys podrobně vypátral všecko

</section>

<section>

u našich dutých lodí? — Či vlastní tě pobídla vůle?“

Jemu zas odvětil Dolón — a pod ním třásly se údy:

</section>

<section>

„Mnohým mámivým slibem mi Hektór pomátl rozum,

</section>

<section>

který mi přikývl hlavou, že statného Achilla koně

</section>

<section>

přiřkne mi jednokopytné i povoz zdobený bronzem.

On též povel mi dal, bych černou kvapivou nocí

</section>

<section>

vloudil se k odpůrcům našim, co nejblíže, abych tam zvěděl,

</section>

<section>

dosud-li, jako kdy jindy, jsou rychlé hlídány lodi,

</section>

<section>

či, když pravicí naší jste nadobro potřeni byli,

</section>

<section>

konáte vespolek radu, jak utéci, nechtíce ani,

</section>

<section>

hroznou námahou mdlí, již nočních konati hlídek.“

Důvtipný Láertův syn zas pravil s úsměvem na rtech:

</section>

<section>

„Inu, toť věru tvůj duch měl zálusk na velké dary,

</section>

<section>

chrabrého Achilla koně! — Jest velice nesnadno přece,

</section>

<section>

aby je smrtelný muž chtěl při jízdě řídit a zkrotit,

</section>

<section>

jiný než Achilleus sám, jejž božská zrodila matka.

Avšak tohle mi pověz a poctivou pravdu mi vylož:

</section>

<section>

Kdepak’s Hektora nechal, jda _sem_ teď, vládyku lidu,

</section>

<section>

kdepak válečnou zbroj má složenu, kdepak jsou koně?

</section>

<section>

Jakpak to s hlídkami jest, jak s táborem Trójanů druhých?

</section>

<section>

O čem, na schůzi jsouce, se radili — zdali tu chtějí

</section>

<section>

zůstati podál města — až u lodí, či snad už míní

</section>

<section>

odejít do města zpět, když potřeli achajské mužstvo?“

Dolón, Eumédův syn, zas takto mu odvětil na to:

</section>

<section>

„Já ti to povím tedy a vyložím poctivou pravdu:

</section>

<section>

Hektór uprostřed těch, již slovou rádcové lidu,

</section>

<section>

koná porady své kol mohyly božského Íla,

</section>

<section>

podál od vřavy vojska.

</section>

<section>

                                            Co ptal ses po hlídkách, reku,

</section>

<section>

žádná nehlídá zvlášť nám tábora, aniž ho střeže.

</section>

<section>

U ohňů jsou jen Trójští, jimž dáno je za úkol hlídat,

</section>

<section>

nespíce po celou noc, druh druha tam pobízí k bdění,

</section>

<section>

avšak spojenci jich, již zevšad svoláni byli,

</section>

<section>

spí, vždyť noční hlídky jen Trójanům svěřují vždycky,

</section>

<section>

poněvadž jejich dítky ni ženy tu nebydlí blízko.“

Důvtipný Láertův syn zas těmito odvětil slovy:

</section>

<section>

„Jakpak — spojenci spí snad s Trójany, statnými jezdci,

</section>

<section>

smíšeni — či snad zvlášť? Mluv podrobně, rád bych to zvěděl!“

Dolón, Eumédův syn, zas pravil těmito slovy:

</section>

<section>

„Já ti to povím tedy a vyložím poctivou pravdu:

U moře Kárové leží a Paioni s křivými luky,

</section>

<section>

Lelegů, Kaukónů kmeny a slavný Pelasgů národ,

</section>

<section>

u Thymbry ležení má kmen Lyčanů, Mýsové mužní,

</section>

<section>

Frygové, vojíni jízdní, a Méoni, váleční jezdci.

Avšak proč se mne ptáš tak podrobně, na všecko zvláště?

</section>

<section>

Jestliže úmysl máte se v tábor vlouditi trójský,

</section>

<section>

Thrékové tuhle jsou zvlášť, teď přibyli, nejdále druhých,

</section>

<section>

s nimi syn Éionéův, král Rhésos, vládyka jejich.

</section>

<section>

Koně má nejkrásnější a největší, co jsem kdy viděl:

</section>

<section>

bělejší jsou než sníh, svým během podobni větrům,

</section>

<section>

vůz pak zlatem a stříbrem jest vesměs vyzdoben umně,

</section>

<section>

výzbroj jeho je zlatá a obrovská — hotový zázrak,

</section>

<section>

ve kterou oděn přišel — a věru se smrtnému muži

</section>

<section>

nesluší, aby ji nosil, jen věčným bohům se sluší.

Mne však konečně již k svým rychlým zaveďte lodím,

</section>

<section>

nebo mě ukrutně svažte a v poutech zanechte tady,

</section>

<section>

než sem přijdete nazpět, až výroky zkusíte moje,

</section>

<section>

zdali, co já jsem vám děl, jest pravdivé, nebo je lživé!“

Posupně pohleděv naň, děl silný Dioméd toto:

</section>

<section>

„Ani si nemysli na to, že vyvázneš Dolóne odsud!

</section>

<section>

Vzácnou dal jsi nám zvěst, když přišel’s do našich rukou!

</section>

<section>

Když tě teď pustíme totiž, neb nazpět vydáme za plat,

</section>

<section>

ó však později zas bys k lodím achajským přišel,

</section>

<section>

abys tu opět slídil neb urputně bojoval s námi:

</section>

<section>

pakli však pravicí mou teď sklán, svůj život tu ztratíš,

</section>

<section>

potom nikdy už víc nám Achaiům nebudeš zkázou!“

Pravil. Ten za milost chtěl jej prositi, brady se dotkna,

</section>

<section>

pádnou pravicí svou, rek do středu hrdla ho sekl,

</section>

<section>

přiskočiv, ostrým mečem, a oba mu prosekl svazy.

</section>

<section>

Poslední vyrazil skřek, pak hlava mu do prachu padla.

</section>

<section>

Sňali mu lasičí přilbu, a potom vzali mu dlouhé

</section>

<section>

kopí a pružný luk, pak vlčí svlékli mu kůži.

</section>

<section>

Všecko to Odysseus slavný dal kořistné Athéně darem,

</section>

<section>

rukou zdvihnuv to vzhůru, a promluvil prosebná slova:

„Z toho se bohyně těš, vždyť nejdřív v Olympu tebe

</section>

<section>

ze všech nesmrtných bohů chcem obdařit, nyní však zase

</section>

<section>

k thréckým koňům a stanům nás bohyně provodit račiž!“

Tak tedy Odysseus děl, pak kořist do výše zdvihnuv,

</section>

<section>

položil na tamaryšek a přidal znamení zjevné,

</section>

<section>

nalámav bujných větví a sítiny, aby to mohli

</section>

<section>

poznat, až půjdou zas zpět v čas černé kvapivé noci.

Potom vyšli zas dál skrz výzbroj a kaluže krve,

</section>

<section>

záhy pak, pospolu jdouce, již k thréckým vojínům přišli.

Spali tam, námahou mdlí, jich krásná válečná výzbroj

</section>

<section>

na zemi složena byla, jim po boku, v pořádku pěkně,

</section>

<section>

v trojřadí, při každém z nich pak koňské dvojspřeží stálo.

Uprostřed nich spal Rhésos a rychlí u něho koně

</section>

<section>

ke kraji okruhu korby mu řemením připjati byli.

Odysseus spatřil ho dříve a ihned naň ukázal druhu:

</section>

<section>

„To je ten muž, můj druhu, a tuhle ti koňové jeho,

</section>

<section>

o nichž mluvil nám Dolón, jenž od nás právě byl zabit,

</section>

<section>

nyní mohutnost sil dej najevo — nebudeš přece

</section>

<section>

u toho nečinně stát v své výzbroji: vypřahej koně,

</section>

<section>

aneb zabíjej muže a _mně_ dej na starost koně!“

Pallas jiskrných zraků tu vštípila rekovi sílu:

</section>

<section>

napořád vůkol je bodal, a hrozný se ozýval stenot

</section>

<section>

mužů vražděných mečem a krví rděla se půda.

Jako se vyřítí lev, když pastýř někde je vzdálen,

</section>

<section>

na stádo ovcí neb koz, jim hroznou záhubu nesa,

</section>

<section>

nejinak Týdeův syn tam thrécké napadal muže,

</section>

<section>

až jich povraždil dvanáct — však důvtipný Odysseus slavný,

</section>

<section>

koho z nich Týdeův syn svým mečem, přistoupiv, zabil,

</section>

<section>

po každé vzadu jej chopil a za nohu odvlekl s místa,

</section>

<section>

poněvadž pomýšlel v duchu, by koňové půvabné hřívy

</section>

<section>

snadněji projít mohli a ve své se nechvěli mysli,

</section>

<section>

šlapouce po mrtvých tělech, jimž dosud nebyli zvyklí.

Když pak Týdeův syn již přišel k samému králi,

</section>

<section>

tehdy, již třináctého, jej oloupil o sladký život.

Rhésos tam dýchal ztěžka, zlý sen se mu postavil k hlavě

</section>

<section>

za noci té: sám Týdeův syn, jak velela Pallas.

Zatím Odysseus smělý již odpoutal jednokopytné

</section>

<section>

koně, je řemením svázal a poté je vyháněl z davu,

</section>

<section>

přičemž lukem je švihal, vždyť nebyl pomyslil na to,

</section>

<section>

aby si lesklý bič vzal z uměle zdobené korby,

</section>

<section>

potom hrdina pískl a druhovi znamení dával.

Ten však přemýšlel stoje, co hodně by smělého spáchal,

</section>

<section>

měl-li by vůz ten vzít, v němž výzbroj ležela zdobná,

</section>

<section>

za voj jej odtáhnout s místa, či vynést, do výše zvedna,

</section>

<section>

či snad ještě by víc měl Thrékům životů vzíti. —

</section>

<section>

Zatímco na mysli své tak přemýšlel, Athénská Pallas

</section>

<section>

pojednou přistoupla zblízka a slavnému rekovi řekla:

„Na návrat pomýšlej přec — již k dutým odejdi lodím,

</section>

<section>

chrabrého Týdea synu, sic potom tě spasí jen útěk:

</section>

<section>

mohlť by některý bůh též Trójany ze spánku vzbudit!“

</section>

<section>

Řekla, on postřehl zvuk, jak Pallas mluvila k němu:

</section>

<section>

na koně vyskočil mžikem, a zároveň oba je švihl

</section>

<section>

Odysseus lučištěm svým — již pádili k achajským lodím.

Apollón Stříbrnoluký však nebyl na stráži marně,

</section>

<section>

jakmile Athénu zhlédl, jak kráčí za Týdeovcem.

</section>

<section>

Vzplanul proti ní hněvem a v trójské zástupy vstoupiv,

</section>

<section>

probudil Hippokoónta, jenž thréckého lidu byl rádcem,

</section>

<section>

vzácný příbuzný Rhésův.

</section>

<section>

                                                 Ten procitl ze spánku náhle:

</section>

<section>

spatřiv prázdné místo, kde rychlí koňové stáli,

</section>

<section>

vojíny v strašné vraždě, jak trhají naposled údy,

</section>

<section>

hrůzou zaúpěl žalně a zavolal milého druha.

Zděšený Trójanů pokřik a nesmírný strhl se poplach,

</section>

<section>

lid jak v hromadu pádil a divil se strašlivým činům,

</section>

<section>

které nepřítel spáchal a k dutým lodím se vrátil.

Když však přišli až k místu, kde trójského zabili zvěda,

</section>

<section>

zastavil rychlé koně rek Odysseus Diovi milý,

</section>

<section>

seskočil Týdéovec a krví zbrocenou výzbroj

</section>

<section>

milému druhovi svému dal do rukou. — Vyskočiv na kůň

</section>

<section>

nakvap do koní švihl — ne neradi pádili tito

</section>

<section>

k achajským dutým lodím, kamž milé jim toužilo srdce.

Nejdřív uslyšel dusot a takto se vyjádřil Nestór:

</section>

<section>

„Poslyšte, přátelé milí, vy Danaů vůdci a rádci,

</section>

<section>

pravdu-li řeknu či klam? — však srdce mě nutí to říci:

</section>

<section>

dusot rychlých koní jsem oběma ušima slyšel. —

</section>

<section>

Kéž by to Odysseus sám, kéž Dioméd, hrdina silný,

</section>

<section>

jednokopytné koně tak zakrátko od Tróů hnali!

</section>

<section>

Já však veliký strach mám na duši, že je tam něco,

</section>

<section>

argejské šlechtice přední, snad potkalo od vřavy Tróů!“

Nebyla skončena řeč, když rekové přijeli sami.

</section>

<section>

Ihned sestoupli s koní, a všichni jim radosti plni

</section>

<section>

podali k pozdravu ruce a vítali vlídnými slovy,

</section>

<section>

avšak první se ptal kmet Nestór, Gerénský jezdec:

</section>

<section>

„Slavený Láertovče, ty velká Danaů pýcho,

</section>

<section>

pověz, jak vnikli jste v tábor a těchto se zmocnili koní!

</section>

<section>

Či je vám nějaký bůh snad daroval, potkav se s vámi?

</section>

<section>

Divná to věc! — Vždyť září jich lesk jak paprsky slunce!!

</section>

<section>

Stále přec válčím s Tróy, a nemohu říci, že někdy

</section>

<section>

nečinně u lodí dlím — ač starým jsem válečníkem,

</section>

<section>

avšak takových koní jsem neviděl, aniž je poznal!

</section>

<section>

Vám je však nějaký bůh as daroval, sešed se s vámi:

</section>

<section>

Kronovec, oblačný Zeus, vás oba dva miluje stejně,

</section>

<section>

Pallas též jiskrných zraků, jež bouřného Dia je dcera.“

Důvtipný Láertův syn zas těmito odvětil slovy:

</section>

<section>

„Nestore, Néleův synu, ty velká Danaů pýcho,

</section>

<section>

bohové snadno, když chtí, též lepší, nežli jsou tito,

</section>

<section>

koně by darovat mohli, vždyť mnohem jsou mocnější nad nás;

</section>

<section>

koně však, na něž se ptáš, ó staroušku, právě sem přišli

</section>

<section>

z Thrékie — jejich pána jim výborný Dioméd zabil,

</section>

<section>

s ním též soudruhů dvanáct jim usmrtil, šlechtice vesměs,

</section>

<section>

tento zde třináctý byl, jejž chytli jsme poblíže lodí,

</section>

<section>

vyzvědač, kterého Hektór i druzí Trójané statní

</section>

<section>

poslali za této noci, by zvídal v táboře našem.“

Pravil a příkopem prohnal to spřežení jednokopytné,

</section>

<section>

jásotu pln, s ním Achaiů sbor, v svém potěšen srdci.

Ve stan když Týdéovcův již přibyli, stavěný pevně,

</section>

<section>

řemením, krojeným vkusně, šli uvázat krásné ty koně

</section>

<section>

do stáje, k jeslím koňským, kde byli již Diomédovi

</section>

<section>

koňové rychlých noh, již chutnou pšenici žrali.

V zadní korábu část dal krvavou z Dolóna výzbroj

</section>

<section>

zatím Odysseus slavný, než připraví Palladě oběť.

Potom do moře vešli a pot svůj smývali hojný,

</section>

<section>

se stehen po obou stranách a s lýtek, nahoře s krku.

</section>

<section>

Ale když hojný pot jim mořská konečně vlna

</section>

<section>

opláchla s celého těla a v milém okřáli srdci,

</section>

<section>

do krásných hlazených van pak vstoupili, aby se myli.

</section>

<section>

Když pak se umyli oba a natřeli olejem mastným,

</section>

<section>

potom si usedli k jídlu a z plného měsidla víno,

</section>

<section>

sladké, čerpali stále a Palladě k oběti lili.

</section>
