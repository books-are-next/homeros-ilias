---
title: ZPĚV XI\.
contentType: prose
---

### Třetí den bitevní: Achajci na hlavu poraženi

  

Zora se zdvíhala s lůžka a vstávala od vznešeného

  

Títhóna, nesouc světlo i věčným bohům i lidem.

Tehdáž Kronovec Zeus již posílal k achajským lodím

  

strašlivý Svár, jenž válečný znak v své pravici nesl.

Stanul při lodi černé a prostorné, Odysséově,

  

vprostřed celého loďstva, že slyšeli na obě strany:

  

ke stanům Aiantovým, jenž pocházel od Telamóna,

  

jakož i k Achilleovým — ti vytáhli souměrné lodi

  

na krajích, rukou síle a mužnosti důvěřujíce.

Stanul při této lodi a vykřikl, mocně a hrozně,

  

ostře, a nadbytek sil z nich každému do srdce vložil,

  

aby tak válčil stále a s Trójany zápasy sváděl.

Rázem každému boj byl milejší, nežli se vrátit

  

do milé otcovské země a odplout na dutých lodích.

Vzkřikl i vládyka mužstva a kázal k boji se zbrojit,

  

avšak potom i sám vzal na sebe odění třpytné:

Holeně ze všeho nejdřív si položil okolo lýtek,

  

krásné, které k nohám mu vázaly stříbrné spony,

  

potom těžký krunýř si připínal okolo prsou,

  

který mu v hostinný dar král Kinyrés daroval kdysi:

  

zaslechlť velikou zvěst až na Kypru, kterak prý chtějí

  

Achajci s koráby svými se plavit do trójské země:

  

proto mu dal ten krunýř, by takto se zavděčil králi.

Deset z oceli temné měl krunýř na sobě pruhů,

  

dvanáct jich ze zlata bylo a dvacet bylo jich z cínu.

Hadové z oceli modré se vzpínali, nahoru k šíji,

  

po třech na každé straně jak duhové pruhy, jež občas

  

v oblacích vztyčuje Zeus, když lidstvu chce znamení dáti.

Na své plece si meč pak pověsil, na jehož jílci

  

zlaté se třpytily nýtky, a mečová stříbrná pochva

  

krásné řemeny měla, jež zlatem zdobeny byly.

Štít vzal kryjící muže a útočný, umělé dílo,

  

krásný: okolo středu měl deset bronzových kruhů,

  

dvacet vypuklin z cínu se třpytilo na vrchu štítu,

  

bílých, prostřední z nich však z tmavé oceli byla.

  

Gorgó děsivé tvářejí celou plnila kruhem,

  

hledící hrozným zrakem — a obrazy Děsu a Třasu.

Řemen, pobitý stříbrem, byl u štítu, na němž se vinul

  

zrobený z oceli had, jenž tři měl na sobě hlavy,

  

vyrostlé z jedné šíje, dvě stočené na obě strany.

Přilbu si hřebenů dvou, čtyř lícní, na hlavu vložil,

  

na které chochol z žíní se s vrcholu strašlivě kýval.

Vzal dvé oštěpů silných, jež končily bronzovým hrotem,

  

ostré, do dálky lesk z jich hrotů k nebesům zářil.

Bohyně Athénská Pallas i Héré hřímaly k tomu,

  

aby byl vévoda ctěn, král Mykény bohaté zlatem.

Každý pak achajský rek dal rozkaz vozkovi svému,

  

u kraje příkopu zůstat a držet v pořádku koně,

  

sami však jenom pěšky, než úplně oděni ve zbroj,

  

kvapili — nesmírný ryk hned s ranním úsvitem nastal.

Příkop přestoupli dříve a za ním se sřadili v šiky,

  

po nich šli za krátký čas pak jezdcové.

  

                                                                         Zhoubný však zmatek

  

vznítil Kronovec v nich, jenž kapkám s nadhvězdných výšin

  

rosným, prolnutým krví, dal pršeti, poněvadž tehdy

  

množství chrabrých hlav chtěl Hádovi předhodit v kořist. —

Trójští se naproti nim zas chystali, na vršku pláně:

  

vedeni Hektorem velkým a hrdinským Púlydamantem

  

s Aineiem, který v Tróji jak božstvo byl u lidu v úctě;

  

tré též Anténorovců jim velelo: Agénór slavný,

  

Polybos, Akamás jun, jenž věčným bohům byl roven;

  

Hektór byl v prvních řadách a štít měl veskrze stejný.

Jako když ze shluku mračen se zhoubná objeví hvězda,

  

zářící kol, však za stinný mrak zas najednou zajde,

  

podobně hrdina Hektór hned v předních jevil se řadách,

  

hned zas rozkazy dával až v pozadí — ze zbroje jeho

  

tryskala zář, jak Zévův blesk, když zablýská někdy.

Jako když na poli ženci, již se stran protivných sekou,

  

obilí kladou v řádky, ať pšeničná stébla, či ječná,

  

u muže zámožného — a hustě hrst za hrstí padá,

  

podobně achajské mužstvo i trójské se na sebe vrhlo,

  

zuříc, nižádný z nich však nevzpomněl na zhoubný útěk.

U obou zápasu zdar byl nejistý — oni jak vlci

  

zuřili — žalostný Svár měl radost, na bitvu patře,

  

neboť ten jediný bůh byl přítomen při jejich půtce;

  

žádné jiné božstvo tam nebylo, nýbrž si vesměs

  

bohové v palácích svých jen hověli, v místě, kde každý

  

v olympských roklinách četných měl krásný vystavěn palác.

  

Diu však, vladaři mraků, to každý vykládal ve zlé,

  

že teď v úmyslu má dát oslavu trójskému vojsku.

Otec nedbal jich nic, než stranou od druhých bohů

  

usedl docela zvlášť, kdes vpodáli, skvěje se silou,

  

zíralť na trójské město i danajské koráby duté,

  

leskem jak třpytí se zbraň, jak mužové vraždí a hynou.

Dokud trvalo jitro a svaté se jasnilo světlo,

  

rány se s obou stran jen sypaly, padalo mužstvo,

  

když však drvoštěp muž již k obědu jídlo si chystá

  

v lesních úvalech horských, když dost si už unavil ruce,

  

káceje vysoké stromy, a nechuť ho pojímá k práci,

  

avšak po chutném jídle kol srdce mu obchází touha,

  

prorazil danajský voj svou chrabrostí zástupy trójské,

  

pobídnuv po řadách všech své soudruhy.

  

                                                                               Vládyka mužstva

  

první tu vyrazil vpřed: kles Biénór, velitel lidu,

  

sám, pak soudruh jeho, rek Oíleus, statný to jezdec.

Ten totiž skočil s vozu a stanul mu naproti k boji.

  

Jej, jak zpříma naň hnal, svým ostrým oštěpem bodl,

  

v čelo, a okraj přilby ho nezdržel, kováním těžký:

  

přilbu a lebeční kost hrot prorazil, v hlavě mu mozek

  

celý zalila krev — tak zabil ho, jak se naň řítil.

  

Padlých Átreův syn tam zanechal, vládyka mužstva,

  

svítících holou hrudí, vždyť svlékl jim veškeru výzbroj.

Potom se na Ísa vrhl i Antifa, chtěje je zabít,

  

syny to Priama krále — ten pravý, onen byl lichý —

  

oba dva na jednom voze: syn lichý řídíval koně,

  

Antifos, přeslavný rek, pak válčíval.

  

                                                                     Achilleus kdysi

  

lapil je na stráních Ídy, kde stihl je, pasoucí ovce,

  

svázal je mladým proutím a opět je za výkup pustil.

Tehdy však vládyka mužstva, syn Átreův, přemocný vládce,

  

poranil jednoho v hruď svým oštěpem, nad samým prsem,

  

druhého srazil s vozu, svým mečem ho za uchem seknuv.

  

Rychle pak, neboť je znal, jim svlékal brnění krásné,

  

poněvadž u lodí rychlých už dřív byl jednou je spatřil,

  

tenkrát, když rychlý v běhu je Achilleus přivedl s Ídy.

Jako když přepadne laňku a snadno jí mláďata malá

  

rozdrtí mohutný lev, když silným chrupem je chopí,

  

do jejich brlohu vraziv — a něžný život jim vezme. —

  

I když přítomna jest, jim nablízku, nemůže laňka

  

pomoci — hrozný děs jí samé podchytí údy.

  

Rychle tu uskočí pryč skrz chrastinu hustou a stromy,

  

pádíc, zalita potem — vpád silného dravce ji zděsil —

  

podobně také z Tróů ni jediný nemohl od nich

  

tehdáž odvrátit smrt — vždyť prchali Achaiům všichni.

  

Pak byl Peisandros zabit a Hippoloch, statečný v boji,

  

synové Antimachovi — ten úskočník nejvíce ze všech

  

zrážel, Meneláovi zas vrátit Helenu krásnou,

  

ježto mu Priamův syn dal skvostné ze zlata dary.

  

Synové tohoto muže tam mocným vládykou skláni,

  

Oba dva na jednom voze, když rychlé krotili koně,

  

protože z rukou jejich se vysmekly otěže lesklé,

  

čímž se jim splašila spřež.

  

                                                   Jim naproti, podoben lvovi,

  

vyrazil Átreův syn.

  

                                     Jej prosili s povozu snažně:

  

„Živ nás, Átreův synu, a důstojné výkupné přijmi:

  

V paláci Antimachově nám četné poklady leží,

  

hojné zlato i bronz, též železo kované pracně,

  

z těchto by rád náš otec ti nesmírné výkupné za nás

  

vyplatil, kdyby jen zvěděl, že u lodí achajských žijem!“

Takto ho prosili s pláčem a mluvili k vladaři lidu

  

lahodou lichotných slov — však tvrdý slyšeli výrok:

„Když tedy Antimachos, ten úskočník, vaším je otcem,

  

který na sněmu trójském se jednou přimlouval za to,

  

usmrtit vládyku Sparty a nepouštět k Achaiům zpátky,

  

když tam s poselstvím byl — s ním Odysseus podobný bohům —

  

proto ten bídný čin teď splatíte za otce svého.“

Řekl a oštěpem svým hned Peisandra do hrudi bodnuv,

  

dolů s vozu ho srazil — on naznak skácel se na zem.

Seskočil Hippoloch s vozu — a toho zas na zemi zabil,

  

uťav mu mečem ruce a potom mu odsekl šíji.

  

Pak však do něho kopl, že kulil se davem jak válec.

Nechav jich, vrhl se tam, kdež nejvíc se tísnily šiky,

  

v čele, a zároveň s ním dav Danaů holení krásných.

Pěší tam hubili pěší, již z nutnosti prchali z boje,

  

jezdci pak hubili jezdce. — Mrak prachu se odspodu zdvihl,

  

s roviny — koňské nohy jej zvířily dupotem mocným,

  

bijíce kopyty v zem. Však mocný vládyka lidu

  

stále je stíhal a vraždil a pobízel achajské mužstvo.

Vpadne-li zhoubný žár kdys do lesa hojného dřívím,

  

vítr jím v kotoučích zmítá a dále a dále jej pudí,

  

křoviny klesají na zem, i s kořeny vyrvány vichrem,

  

podobně pod Átreovcem tak mnohé padaly hlavy

  

Tróů, pádících zpět, jichž koňové vysokých šíjí

  

s rachotem po drahách bitvy své prázdné vláčeli vozy,

  

hrdinských řidičů svých teď zbaveni — leželiť tito

  

na zemi — pohled na ně byl milejší supům než ženám.

Hektora Kronovec Zeus však vzdaloval od střel a prachu,

  

od vřavy, proudů krve a hrozného vraždění mužů.

Král však za nimi hnal, pln prudkosti, Danaům vele,

  

Trójští dle Ílova rovu, jenž dávný byl z Dardana předek,

  

středem roviny trójské dle planého běželi fíku,

  

cílíce rovnou k městu; syn Átreův stále je stíhal

  

s křikem, a krví a kalem si třísnil nezdolné ruce.

Ale když ke Skajské bráně a k dubu již Trójané přišli,

  

tu teprv stavili útěk a na své čekali druhy:

  

rovinou Trójanů část k nim běžela, plaše jak krávy,

  

které rozplaší lev, jenž v noční temnotě přijde,

  

jenom jediné z nich však náhlá zhouba se zjeví:

  

nejdřív zlomí jí vaz, svým silným chopiv ji chrupem,

  

potom vystřebe krev, pak veškery útroby z nitra.

Takto je Átreův syn hnal před sebou, vládyka mocný,

  

zadní vojíny vraždě — a všichni již prchali před ním.

  

Mnozí na tvář i naznak se se svých káceli vozů

  

pod rukou Átreovce, jenž kolem a dopředu zuřil.

Když však přijíti měl, již zakrátko, k samému městu,

  

k strmým Ília hradbám, tu otec bohů a králů,

  

na Ídě, prameny hojné, se posadil, na samém vrchu,

  

sestoupiv s nebes výše a blesk měl v pravici mocné.

Íridu zlatých křídel tu poslal s poselstvím tímto:

  

„Pospěš si, Írido rychlá, a tento dej Hektoru rozkaz:

  

Pokud viděti bude, jak vladař danajských vojů

  

zuří v popředí vojsk, jak hubí vojínů šiky,

  

dotud ať ustoupá sám, však druhé ať pobízí mužstvo,

  

aby šlo do tuhé seče a s odpůrci svádělo boje,

  

ale až boden kopím neb šípem postřelen ostrým,

  

vystoupí na svůj vůz, pak _jemu_ dám vítězství v boji,

  

takže až k lodím přijde, jež kryty jsou palubou krásně,

  

v době, kdy zapadá slunce a soumrak posvátný přijde.“

Íris rychlá jak vítr slov Diových poslušna byla:

  

sestoupla s ídských vrchů a spěchala do svaté Tróje:

  

zhlédla, jak slavný Hektór, syn Priama, chrabrého reka,

  

stojí na voze svém, jenž velmi byl důkladně stavěn.

Íris rychlá v běhu tu přistoupla k němu a řekla:

  

„Hektore, Priamův synu, jenž Diu jsi důmyslem roven,

  

poslal mě Kronovec Zeus, bych poselství toto ti řekla:

  

Pokud viděti budeš, jak vladař danajských vojů

  

zuří v popředí vojsk, jak hubí vojínů šiky,

  

dotud couvati máš, však druhé pobízet mužstvo,

  

aby šlo do tuhé seče a s odpůrci svádělo boje,

  

ale až boden kopím neb šípem postřelen ostrým,

  

vystoupí na svůj vůz, pak tobě dá vítězství v boji,

  

takže až k lodím přijdeš, jež kryty jsou palubou krásně,

  

v době, kdy zapadá slunce a soumrak posvátný přijde.“

Íris, rychlá v běhu, se vzdálila po těchto slovech.

Hektór s povozu svého, i se zbrojí, seskočil na zem,

  

mávaje ostrými dřevci, a chodil táborem všude,

  

nutil je do boje jíti a budil strašlivou půtku.

Rázem se obrátí vojsko a naproti Achaiům stane;

  

Také argejský lid své řady si pevněji zřídil.

Obnoven boj, již stáli si vstříc, vtom vládyka mužstva

  

první vyrazil vpřed — chtělť válčit nejvíce vpředu.

Nyní mi povězte, Músy, jež bydlíte v olympských domech,

  

který Agamemnonu se první postavil k boji,

  

ať již ze samých Troů či slavných spojenců jejich:

  

Veliký Ífidamás, muž krásný, Anténorovec:

  

v Thrékii, hrudnaté zemi, byl vychován, matce to bravu,

  

Kissés v paláci svém jej vypěstil, malého chlapce,

  

otec Theány sličné a vlastní dědeček jeho.

Když pak skvělého již byl dospěl jinošství míry,

  

zdržel ho ve svém domě a vlastní dceru mu dával.

  

Sotva se oženil s ní, jak zaslechl o válce, přišel

  

s dvanácti křivými loďmi, jež s rekem zároveň pluly.

Pak však v Perkótě městě své souměrné koráby nechav,

  

vydal se na cestu pěšky, až do města Ília přišel.

Ten tedy Agamemnonu se naproti postavil k boji.

Když tak na sebe jdouce již docela nablízku byli,

  

chybil se Átreův syn, hrot kopí mu zaletěl stranou,

  

oštěp pak Anténorovec mu vrazil v brnění vespod,

  

v opasek, přiraziv tělem, své těžké pravici věře:

  

neprojel opaskem třpytným mu hrot, neb mnohem se dříve

  

ohnul jak olovo zpět, když vrazil na stříbro pásu.

Vladař, přemocný vládce, však chopiv rukou ten oštěp,

  

prudce jak lev jej táhl a odpůrci z ruky jej vyrvav,

  

ťal jej do týla mečem a rázem ho života zbavil.

Tak ten rek tam padl a usnul kovovým spánkem —

  

ubohý, měšťanů bráně — jsa vzdálen manželky z mládí,

  

řádné, a její vděk již nedočkal — za velké dary:

  

sto dal nejdříve krav, pak tisíc přislíbil ještě

  

ovcí a zároveň koz, jichž nesčetný dav se mu pásl.

Tehdy mu Átreův syn vzal brnění, vládyka mužstva,

  

které danajským vojskem si odnášel, krásnou tu výzbroj.

Jakmile spatřil ho Koón, rek nad muže veškery slavný,

  

nejstarší Anténorovec, tu rázem strašlivá žalost

  

zakryla rekovi zrak, vždyť vlastní bratr mu zabit.

  

Stanul s oštěpem stranou, jsa neviděn vládykou slavným,

  

odtud do ruky, v střed, jej poranil, pod loktem právě:

  

lesklého oštěpu hrot skrz naskrz pronikl rukou.

Rázem vládyka mužstva se tehdáž nadmíru zděsil —

  

avšak nenechal přec ten hrdina bitek a boje,

  

nýbrž s oštěpem svým naň vyrazil, ztuženým větry,

  

právě když Ífidamanta, jenž bratr byl z jednoho otce,

  

horlivě za nohu táhl a na všecky hrdiny volal:

  

když tak zástupem vojska ho pod štítem, vypouklým v středu,

  

táhl, tu bodl jej kopím a rázem ho života zbavil,

  

hlavu pak, přiskočiv k němu, mu uťal — nad jeho bratrem.

Synové Anténorovi tak pod rukou vládyky lidu

  

splnili života osud a sestoupli v Hádovo sídlo.

Na řady jiných mužů pak dorážel útokem prudkým

  

mečem a silným kopím a balvany veliké tíže,

  

dokavad teplá krev se mu prýštila z bodené rány.

Když krev přestala téci a rána mu znenáhla zaschla,

  

silný Átreův syn byl proniknut bolestí ostrou.

Jako se rodička svíjí, jsouc raněna bolesti šípem,

  

ostrým, jejž Eileithýie jí seslaly, budíce bolest,

  

bohyně Héry to dcery, jež trpké bolesti nosí,

  

taktéž Átreův syn byl proniknut bolestí ostrou.

Ihned vyskočil na vůz a kázal vozkovi svému,

  

aby se vrátil k lodím, a velmi byl mrzutý v srdci:

  

vzkřikl však velkým hlasem a na lid danajský zvolal:

„Poslyšte, přátelé milí, vy Danaů vůdci a rádci,

  

vy teď trudnou tu seč nám zatím odvrátit hleďte

  

od našich korábů mořských, vždyť mně Zeus všemoudrý nechtěl

  

dopřát po celý den vést zápas naproti Tróům!“

Řekl a vozka mu hned hnal spřežení půvabné hřívy

  

k achajským dutým lodím, ne neradi pádili tito,

  

zpěněni na hrudi potem a vespod pokryti prachem,

  

vezouce vladaře z boje, jenž ranou velmi byl týrán.

Sotvaže Hektór zhlédl, že vladař se vzdaluje z boje,

  

trójský a lycký lid hned pobídl, mohutně vzkřiknuv:

„Trójané, Lyčané chrabří, i Dardani válčící zblízka,

  

přátelé, mužové buďte a pomněte obrany rázné!

  

Pryč jest největší rek — teď _mně_ dal Kronovec slávu! —

  

pročež žeňte teď vpřed svá spřežení jednokopytná

  

silným Danaům vstříc, ať slávu si získáte vzácnou!“

Řekl a každému z nich tím vzbudil bojovnou smělost.

Jako štve lovecký muž své ohaře, cenící zuby,

  

naproti divému kanci neb naproti silnému lvovi,

  

taktéž Achaiům vstříc hnal Trójany zmužilé v boji

  

z Priama zrozený Hektór — jak Arés, záhubce mužstva,

  

sám pak s bujarou myslí se postavil do první řady:

  

Vrhl se v strašnou seč jak vichřice dující prudce,

  

která přiletí shůry a modré zvlňuje moře.

Koho tam ze všech nejdřív a koho zas naposled zabil

  

Hektór, Priamův syn, když Kronovec skytl mu slávu?

Vrhl se na Autonoa, pak Ásaia, na Ofeltia,

  

na Óra, Opita též, pak Dolopa, z Klytia rodem,

  

Aisymna, na Ageláa a statného na Hipponoa.

To byli Danaů vůdci, jež usmrtil, avšak i množství

  

lidu, jak Zefyros bouřný, když vrazí do mraků černých,

  

jasný jež sehnal Notos, a prudkou je vichřicí tepe.

  

Vlna se za vlnou vzdouvá a kutálí — do výše pěna

  

stříká, hučícím větrem jsouc tříštěna, dujícím všude.

Tolik danajských hlav též Hektorem hubeno bylo.

Byla by nastala zhouba a neblahé skutky se staly:

  

již by se danajský voj byl klopotně do lodí vrhl,

  

kdyby v tom na Týdeovce byl nezvolal Odysseus takto:

„Copakže, Týdeův synu, teď nedbáme obrany rázné!?

  

Sem tedy, rozmilý, ke mně — vždyť bude to nesmírná hanba,

  

Hektór-li jiskřící přilbou se zmocní korábů našich!“

Mohutný Týdeův syn zas těmito odvětil slovy:

  

_„_Já__ ovšem zůstanu v boji, a vytrvám — ale jen krátce

  

potrvá užitek z nás, vždyť Kronovec oblačný hodlá

  

patrně Trójanům spíš než nám dát vítěznou sílu.“

Řekl a oštěpem svým hned do prsu levého bodnuv

  

Thymbraia, s vozu ho srazil. — Pak Molíón od Odysséa,

  

soudruh Thymbraia vládce, byl usmrcen, podobný bohům.

Oba je nechali tam, když skončili zápasy jejich,

  

oba pak chodili davem a zuřili, jako když někdy

  

kancové, zuříce v mysli, se do psů loveckých dají,

  

tak svým útokem zpětným je hubili.

  

                                                                     Rád si tu zase

  

oddechl achajský lid, jenž před slavným Hektorem prchal.

Tehdáž dostihli vůz dvou mužů nejlepších z lidu,

  

Meropa perkótského to potomků, kterýžto ze všech

  

nejlíp věstiti uměl a nechtěl dovolit synům,

  

do války záhubné jít — však nechtěli poslušni býti:

  

sudičky mrákotné smrti je totiž v záhubu vedly.

Těm tam Týdeův syn, rek Dioméd oštěpem slavný,

  

odňal duši a život a skvostnou výzbroj jim svlékl.

Odysseus na Hippodama a na Hypeirocha se vrhl.

  

Boj tak Kronovec Zeus jim rovnou rozestřel měrou,

  

zíraje s pohoří Ídy, jak jeden druhého vraždil.

Probodl Agastrofovi, jenž pocházel z Paiona rodem,

  

kyčel Týdeův syn svým oštěpem. Raněný neměl

  

poblíž k útěku vůz — on velice na mysli zbloudil:

  

povoz měl soudruh jeho, kdes opodál, hrdina sám však

  

zuřil v popředí řady, až milého života pozbyl.

Hektór je spatřil v řadách a zpříma se vyřítil na ně,

  

spustiv veliký křik — s ním trójské se hrnuly šiky.

Spatřiv je Týdeův syn, byl zaražen, bojovník statný,

  

přistoupil k Láertovci a zblízka jej oslovil rychle:

„Na nás žene se sem teď pohroma, obrovský Hektór,

  

pročež nechoďme s místa a braňme se, stojíce pevně!“

Řekl, pak napřáhl ruku, a přímo mu na hlavu míře,

  

stinným oštěpem mrštil, a bodl ho, aniž se chybil,

  

do vrchu přilbice jeho — kov od kovu odletěl nazpět,

  

aniž pronikl k tělu — kov přilby mu odrazil ránu

  

trojvrstvé, s otvory v hledí, již obdržel od boha Foiba.

Honem couvl tu značně a v zástup schoval se Hektór,

  

jenom do kolen klesl a pádnou rukou se opřel

  

o zem, a černé temno se prostřelo po jeho očích.

Zatímco Týdéovec se rozběhl za letem kopí,

  

daleko z předních řad, když kopí mu sletělo na zem,

  

Hektór přišel zas k sobě a opět vyskočiv na vůz,

  

odjel do davu vojska a černé unikl smrti.

Mohutný Týdeův syn pak vykřikl, žena se za ním:

  

„Opět jsi ušel smrti, ty pse! Již docela blízko

  

přišel ti zmar, však Foibos ti sám tvůj odvrátil osud,

  

k němuž vždycky se modlíš, když vcházíš v oštěpů praskot.

Však já tě sprovodím přec, byť později, s tebou se sraze,

  

jestliže na pomoc mám též já snad někoho z bohů!

Teď si však na jiný lid zas pospíším, koho tu stihnu.“

Řekl a reka, jejž sklál, šel vysvléknout, slavného kopím.

Paris však v okamžik ten, choť Heleny kadeří krásných,

  

na Dioméda svůj luk již napínal, vladaře lidu.

  

Na rovu, zřízeném lidmi, byl o sloup náhrobní opřen,

  

Ílův, jenž, z Dardana rodem, byl dávný národa vladař.

Zatímco Týdeův syn bral s hrudi mu třpytivý krunýř,

  

silnému padlému reku, a štít též s plecí mu snímal,

  

jakož i těžkou přilbu — on napjav lučiště v oblouk,

  

střelil — broušená šipka mu z rukou nevyšla marně —

  

v chodidlo pravé nohy.

  

                                             Skrz naskrz projela střela,

  

že až do země vnikla.

  

                                         Tu Paris se od srdce zasmáv,

  

vyskočil z úkrytu svého a chlubná promluvil slova:

„Poraněn’s! — Nevyšel šíp teď nadarmo! Kéž bych tě býval

  

ranil do hloubi slabin a život takto ti odňal!

  

Potom by trójský národ si konečně oddechl z útrap,

  

vždyť má před tebou strach, jak přede lvem mekavé kozy!“

Silný se Týdeův syn však nelekl, nýbrž mu pravil:

  

„Hrdino lukem — ty hubo — s tou frisúrou — mámile děvčat!!

  

Pojď jen — a tváří v tvář dej se mnou se ve zbroji v zápas!!

  

To by ti ten tvůj luk pak neprospěl, četné tvé šípy!

  

Tím, že’s chodidlo mé teď poškrábl — takhle se chlubíš!?

  

Hloupost — jako by ženská neb dětinský chlapec mě bodl!

  

Ovšem, tupý je šíp, když ničema zbabělý střelí!

Ode mne naprosto jináč — byť zavadil docela málo,

  

ostrým se ukáže šíp — ten naráz života zbaví.

  

Potom milená choť své tváře si rozdrásá obě,

  

dítky pak siroty jsou — sám krví zbrocuje půdu,

  

hnije, a ptáků pak víc než žen kol něho se hemží.“

Odysseus oštěpem slavný tu zblízka se postavil před něj,

  

rek pak sedl si za ním a rychlou šipku si z nohy

  

táhl — a bolestná trýzeň mu celým projela tělem.

Potom vyskočil na vůz a kázal vozkovi svému,

  

aby se vrátil k lodím — a velmi byl mrzutý v srdci.

Odysseus oštěpem slavný tam osaměl — nezůstal při něm

  

žádný achajský rek — strach z nepřátel rozehnal všecky.

Tu tedy úzkosti pln děl ke své zmužilé duši:

  

„Běda, co vytrpět mám? — Jest ostuda, jestliže prchnu

  

před množstvím, strachem jsa jat — jest horší, budu-li zabit,

  

docela sám — vždyť Zeus již Danajce ostatní zahnal.

Avšak načpak tu věc má milá rozjímá duše?

  

Vždyť jen zbabělý muž, jak známo mi, utíká z boje;

  

jestliže muž však hrdina jest, má povinnost svatou

  

statečně v zápase stát, ať zraňuje jiné, ať raněn.“

Co on přemýšlel takto i ve svém srdci i v mysli,

  

vtom již Trójanů šik tam přitrhl, pokrytých štíty,

  

ve svůj pojal ho střed, však vlastní záhubu svíral.

Jako když lovčí psové a za nimi jinoši jaří

  

hemží se kolem kance, jenž běží z hlubokých houštin,

  

brouse si bílý kel v svých strašných čelistech křivých,

  

lovci naň útočí v kruhu — a skřípot zubů je slyšet;

  

avšak lovcové přec jej čekají, ačkoliv zuří —

  

takto se na reka též tam sápali, milého Diu.

On však nejdříve všech sklál hrdinu Déiopíta:

  

přiskočil s ostrým kopím a ranil ho nahoře v plece.

  

Potom Thoóna též, pak statného Ennoma zabil,

  

potom Chersidamantu, jak skočil s povozu svého,

  

vrazil do pupku hrot, hned pod štítem vypouklým v středu:

  

raněný do prachu padl a zaryl do země prsty.

Nechav jich, zarazil hrot zas v Charopa, z Hippasa rodem,

  

který byl bratrem Sóka, jenž velmi byl zámožný jměním.

Jemu však na pomoc šel rek Sókos podobný bohům:

  

kráčeje stanul zblízka a pravil důrazné slovo:

„Slavený Láertovče, jenž beze lsti nejsi a práce,

  

buď se dnes budeš chlubit, že’s dvojici z Hippasa synů

  

usmrtil, takové reky, a výzbroj s těla jim svlékl,

  

anebo _mým_ spíš oštěpem sklán, svůj život tu ztratíš.“

Ve štít veskrze stejný svým kopím bodl ho Sókos:

  

naskrze lesklým štítem mu projelo obrovské dřevce,

  

pronikl oštěpu hrot též krunýřem, zdobeným krásně:

  

se žeber veškeru kůži mu ostré sedřelo kopí,

  

přec však nedala Pallas, by v rekovy útroby vniklo.

Odysseus ihned poznal, že není smrtelná rána,

  

ustoupil poněkud nazpět a důrazně takto mu pravil:

„Teď ale, nešťastníce, tě náhlá záhuba stihne!

  

Ovšem’s mě zadržel teď, bych nemohl s Trójany válčit,

  

tobě však _já_ zas pravím, že nyní stihne tě tady

  

zhouba a černá smrt, vždyť _mým_ teď povalen dřevcem,

  

_mně_ tu dáš čest, svou duši však Hádovi, slavnému koňmi!“

Sókos se obrátil zády a utíkal, slyše ta slova;

  

jemu, jak otočil hřbet, svůj oštěp zarazil do zad,

  

doprostřed obou plecí, a ostřím prsa mu prohnal.

  

Padl, až duněla zem.

  

                                       Rek zajásal, Odysseus slavný:

  

„Zrozený z Hippasa Sóku, jenž chrabrý byl válečný jezdec,

  

smrtí dříve než já byl’s postižen — neušel’s tomu!

  

Ubohý, vznešená matka ni otec nebude moci

  

synovi zatlačit oči, již mrtvému, nýbrž tu budeš

  

od ptáků hltavých rván, již nad tebou kroužiti budou,

  

mne však, jestliže zemru, lid slavných Achaiů poctí.“

Řekl a vytáhl hrot, jímž statný Sókos ho ranil,

  

ze štítu vypouklého a ze svého vlastního těla —

  

krev, jak vytáhl kopí, mu vytryskla, ducha mu děsíc.

Trójané, udatný lid, když viděli krvácet reka,

  

všichni tu vykřikli davem a vesměs na něj se vrhli.

On však dozadu couval a volal na svoje druhy:

  

třikrát za sebou zvolal, co muž jen vykřiknout může,

  

třikrát bojovný rek jej zaslechl, vládyka Sparty.

K Aiantu bez meškání se ozval, který byl blízko:

  

„Aiante Telamónovče, ty vladaři, potomku Diův,

  

oběma ušima slyším, jak nezdolný Odysseus volá,

  

podobně, jako by jej tam zmáhali, jednoho všichni,

  

trójský lid, jenž zaskočil jej kdes v zuřivé seči.

Pročež pojďme tam davem — jest nejlíp pomocí přispět!

  

Bojím se, že ho cos potká, když sám jest ve shluku Tróů —

  

zdatný to rek, toť velký by stesk nám Danaům nastal!“

Řekl a v čele se bral — s ním rek šel podobný bohům.

Milý Diovi rek byl nalezen, kterak kol něho

  

hemží se Trójanů dav, jak kolem jelena s ranou

  

ryšavých šakalů shluk, kdes na horách. — Střelilť ho lovec

  

šípem s tětivy své — ten vyvázne sice a prchne,

  

dokavad krev má teplou a kolena mohou se hýbat;

  

když však rychlý šíp vší síly ho konečně zbaví,

  

šakali, žeroucí maso, jej na horách hltavě sápou,

  

v hlubinách stinného háje.

  

                                                   Tu lva tam přivede božstvo,

  

lupiče — šakalů dav jest rozehnán, lev pak ho žere —

  

takto, kde Odysseus stál, rek statný, důvtipu plný,

  

Trójané, četní a silní, se hemžili — hrdina kopím

  

útočil na ně sem tam, den záhuby odvrátit hledě.

Vtom však přikvapil Aiás a štít měl podobný věži:

  

stanul mu v bok — hned Trójanů dav byl rozehnán všechen.

Bojovný Átreův syn jej potom vyvedl z davu,

  

chopiv za ruku reka, až soudruh koně mu přihnal.

Aiás se na Tróy vrhl a dřevcem Dorykla zabil,

  

levého z Priama syna, pak také Pandoka proklál,

  

proklál Lýsandra též, pak Pýrasa, Pylarta také.

Jako se rozvodní řeka a na pláň s hory se řítí,

  

sněhem to vzkypělý proud, an Diův liják ho pudí:

  

mnoho tu vyschlých dubů a množství smrkových kmenů

  

unáší v mořskou tůň, též přemnoho náplavu valí,

  

takto se řítil i Aiás, jak Trójany rovinou honil,

  

vraždě jim koně i muže.

                                         A dosud nezvěděl o tom

  

Hektór jiskřící přilbou, jenž na levém bojiště křídle

  

bojoval u řeky Xanthu, kde nadmíru veliké množství

  

padalo mužských hlav, kdež hrozný se ozýval lomoz —

  

vůdcem byl velký Nestór a bojovný vládyka krétský.

Hektór ve shluku jich tam bojoval, strašlivé činy

  

konaje kopím i jízdou a kácel jinochů řady.

Tehdáž Achajci slavní by nijak necouvli s cesty,

  

kdyby vtom Macháona choť Heleny kadeří krásných,

  

slavného vladaře lidu, byl nevzdálil z chrabrého boje,

  

ostrým trojhrotým šípem ho v pravé postřeliv plece.

  

O něho veliký strach jal Danay dýšící silou,

  

kdyby se zvrátil zápas, by nějak ho nepřítel nesklál.

Z příčiny té král krétský se k slavnému Nestoru ozval:

  

„Nestore, Néleův synu, ty velká Danaů pýcho,

  

pospěš a vystup na vůz, a raněný Macháón k tobě,

  

k lodím pak úprkem žeň své spřežení jednokopytné,

  

neboť lékařský muž jest cenou za mnoho jiných:

  

umíť vyříznout šípy a přiložit hojivé léky!“

Řekl, a bez dlení kmet byl srozuměn, Gerénský jezdec,

  

ihned vystoupil na vůz, a raněný Macháón k němu,

  

zrozený z Asklépia, jenž výborným lékařem býval.

  

Nakvap do koní švihl — ne neradi pádili tito

  

k achajským dutým lodím, kamž milé jim toužilo srdce.

S povozu vozataj zhlédl, jak Trójané prchají v zmatku,

  

Hektoru po boku stoje, a důtklivé slovo mu řekl:

„Hektore, co jsme my tady a s Danay na kraji bitvy

  

zápasy, plné smutku, tu svádíme, ostatní mužstvo

  

trójské utíká tamhle, a smíchané, koně i lidé,

  

Aiás je, Telamónovec, tam poráží — dobře ho vidím,

  

neboť veliký štít má na plecích — my tedy také

  

koně i vůz teď požeňme tam, kdež nejvíce právě

  

jezdci a vojíni pěší se v zhoubný pustili rozbroj,

  

jeden druhého hubí, a hrozný se ozývá lomoz!“

Toto mu vozataj řekl a do koní půvabné hřívy

  

bičem svištícím švihl, a koňové slyšíce bičík,

  

bleskem letící vůz v střed Tróů i Achaiů vezli,

  

šlapouce po mrtvých tělech i po štítech — náprava vozu

  

krví zbrocena byla i okraje okolo korby,

  

na něž padaly kapky, jež od koňských stříkaly kopyt,

  

jiné s loukotí kol.

  

                                  Rek toužil do davu mužů

  

vniknout, do něho vskočit a prorazit. — V danajských řadách

  

zhoubnou zmatenost vzbudil, a málo dal poklidu dřevci.

Na řady jiných mužů však útokem dorážel Hektór

  

mečem a silným kopím a balvany veliké tíže —

  

s Aiantem Telamónovcem se Hektór vyhýbal boji,

  

neboť horšil se Zeus, když s mužem chrabřejším válčil.

V Aiantu vznítil strach syn Kronův vládnoucí s výše:

  

stanul tu úžasu pln, pak vzdálil se, pohlédnuv kolem,

  

štít svůj ze sedmi koží dav na záda, podoben lvovi,

  

často pak obracel oči a malými kročeji kráčel.

Nejinak plavý lev, když ze dvorce, v kterém jsou krávy,

  

od psů zaplašen bývá i od lovců, venkovských mužů,

  

kteří dopustit nechtí, by tučnou krávu jim vyrval,

  

celou probdíce noc.

  

                                      Lev po mase velice dychtě,

  

útočí přec, však nesvede nic, vždyť přečetná dřevce

  

ze smělých pastýřů rukou se jenjen sypají na něj,

  

se svazky hořících loučí, jichž on, byť zuřiv, se děsí,

  

konečně odejde přec, když svítá, truchlivý v srdci —

  

podobně Aiás tenkrát se od Tróů, smuten jsa v srdci,

  

vzdaloval, velice nerad, mělť velkou o lodi bázeň.

Jako se chlapcům vzepře, jda podél osení osel,

  

vzpurný, o jehož hřbet již mnoho se zlámalo holí:

  

v osení vysoké vkročí a škube je, nadarmo chlapci

  

holemi do něho buší — vždyť jejich síla je dětská;

  

stěží ho vyženou přec, když dost se už napásl píce:

  

podobně statečný rek byl tenkrát, veliký Aiás,

  

od Tróů, chrabrých mužův, a četných spojenců bodán

  

oštěpy do středu štítu a od nich trvale stíhán.

Jednak tu hrdinský Aiás, jsa pamětliv obrany rázné,

  

zpátky se obracel na ně, a pokaždé zastavil šiky

  

Trójanů, statných jezdcův, a jindy se na ústup dával,

  

avšak zdržoval všecky a nedal přístupu k lodím.

  

Uprostřed obou těch vojsk, sám jediný, oštěpem řádě,

  

stavěl se naproti v boj: dešť oštěpů ze smělých rukou

  

jednak se ve velký štít, jak letěly, zabodly hrotem,

  

jiné však, cestou ještě, než dolétly k bílému tělu,

  

v černou se zabodly zem, byť toužily těla se napást.

Vzácný Euaimonovec jak znamenal, hrdina statný,

  

kterak veliký Aiás je tísněn hustými dřevci,

  

stanul rekovi po bok a lesklým oštěpem mrštil.

  

Raněn byl Apisáón, syn Fausiův, vládyka lidu,

  

do jater, pod blánu příční, a rázem byl života zbaven.

  

Vítěz přiskočil k němu a počal snímat mu výzbroj.

Jakmile podobný bohům jej spatřil před sebou Paris,

  

zbroj jak padlému vzít má v úmyslu, napínal ihned

  

lučiště na Eurypyla a střelil ho do stehna šípem,

  

pravého, rákos se zlomil a tížil raněné stehno:

  

nazpět tu v soudruhů dav rek couval, prchaje smrti,

  

vzkřikl však velkým hlasem a na lid danajský zvolal:

„Poslyšte, přátelé milí, vy Danaů vůdci a rádci,

  

obraťte, stůjte jim vstříc, den záhuby odvrátit hleďte

  

Aiantu: oštěpy již jest přemáhán — myslím, že sotva

  

unikne z hlučné vřavy — než vy se jim postavte směle

  

v místě, kde statečný rek teď bojuje, veliký Aiás!“

Takto jim hrdina děl, byv postřelen, Achajci ihned

  

těsně se srazili k sobě a k plecím přitiskli štíty,

  

zdvihnuvše oštěpy své — jim přišed v ústrety Aiás,

  

stanul a obrátil tvář, když přišel k zástupu druhů.

Tak tam sváděli boj jak plamen plápolající.

Nestór odjížděl z bitvy, a vezly ho nélejské klisny,

  

zpocené: vezen byl též rek Macháón, vládyka lidu.

Slavný Achilleus rychlý naň pohleděv, rázem ho poznal,

  

neboť za doby té stál na zádi prostranné lodi

  

zíraje na prudký zápas a slznou válečnou vřavu.

Ihned s Patroklem svým chtěl promluvit, mileným druhem:

  

vykřikl se své lodi, on vystoupil, Areu roven,

  

když jej ve staně slyšel — a _ten_ mu byl počátek zkázy.

Patroklos, hrdina silný, jej první oslovil takto:

  

„Copak mě, Achille, voláš, a čeho si ode mne přeješ?“

Achilleus rychlý v běhu mu odvětil těmito slovy:

  

„Slavný Patrokle můj, jenž nad jiné milý’s mi v srdci,

  

nyní Danajci mním má kolena obejmou s prosbou,

  

neboť _teď_ již tíseň jim nastala nesnesitelná.

Ty se však, Diovi milý ó Patrokle, Nestora zeptej,

  

kdo je ten raněný tamhle, jejž na voze přiváží z boje — —

  

není to Macháón snad? — bylť zezadu ve všem mu roven,

  

Asklépiův to syn — však v oči mu nebylo vidět,

  

koně se jenjen mihli, jak kupředu pádili letmo.“

Řekl a Patroklos povstal, jsa poslušen přítele svého:

  

vykročil podél stanův a podél achajských lodí.

Reky když přivezl vůz už ke stanu Nestora vládce,

  

ihned sestoupli oba a stanuli na zemi živné.

  

Koně hned Eurymedontem jsou puštěni, kmetovým sluhou,

  

od vozu — hojný pot pak ze šatů sušili muži

  

na břehu mořské tůně, kdež naproti větrům si stoupli.

Potom vstoupili v stan, v němž všickni si na židle sedli;

  

dívčina pletenců krásných jim strojila smíšený nápoj,

  

rozená Arsinoovna, jež Hekamédé se zvala.

  

Nestór ji z Tenedu dostal, když Achilleus poplenil ostrov;

  

lid mu ji vyvolil v dar, vždyť v radách předčíval všecky.

Tato pak ze všeho nejdřív jim krásný stavěla stolek

  

s nohami tmavé barvy a hlazený, na ten pak dala

  

košík tepaný z bronzu a cibuli, příkrm to k pití.

  

K tomu i žlutavý med, pak posvátnou z ječmene mouku,

  

také překrásnou číš, již přivezl z domova stařec,

  

pobitou zlatými nýtky kol dokola, držadla na ní

  

čtyři, a holubic dvé kol každého zobalo zrní,

  

zrobených z ryzího zlata, a vespod dva podstavce byly.

Stěží jiný by muž ten pohár se stolu zdvihl,

  

kdykoli naplněn byl, kmet Nestór snadno jej zvedal.

Dívčina bohyním rovná v něm chystala smíšený nápoj:

  

dala tam pramenské víno, a struhadlem, zrobeným z bronzu

  

kozí strouhala sýr, pak ječnou mísila mouku.

  

Potom je vybídla pít, když hotova s nápojem byla.

Když se již napili tedy a palčivou zahnali žízeň,

  

tehdy se bavili řečmi a vzájemně mluvili k sobě.

Vtom však už ve dveřích stál rek Patroklos podobný bohům.

Jakmile spatřil ho kmet, hned povstal s lesklého křesla,

  

vedl ho za ruku dovnitř a vybídl, aby si sedl.

Patroklos nechtěl sednout a řekl mu důtklivá slova:

  

„Nesednu, živený Diem ó Nestore, nedám si říci.

  

Úcty a bázně je hoden, kdo poslal mě, abych se optal,

  

kdo je ten raněný tuhle, jejž přivážíš — ale já sám jej

  

poznávám — již jej vidím — toť Macháón, vládyka lidu.

Zpět pak půjdu zas teď, bych pověděl Achillu zprávu.

  

Dobře ti, živený Diem, jest vědomo, jaký je strašný

  

Achilleus muž, jenž ve zvyku má též nevinné vinit.“

Nestór, Gerénský jezdec, mu odvětil těmito slovy:

  

„Copak že Achilleus tvůj tak lituje achajských synů,

  

kolik jich oštěpu hrot již poranil? — Copak on neví,

  

jaký táborem žal jest rozšířen: kdejaký přední

  

hrdina u lodí leží, jsa oštěpem boden neb střelen?

  

Střelen je statečný rek, syn Týdeův, mohutný silák,

  

boden je vládyka mužstva i Odysseus oštěpem slavný,

  

rovněž i Euaimonovec jest postřelen do stehna šípem,

  

tohohle zas jsem já teď přivezl s bojiště právě,

  

neboť s tětivy šíp jej postřelil.

  

                                                          Achilleus s námi,

  

ač jest šlechetný jinak, ni útrpnost nemá ni soucit.

Čeká, až rychlé lodi blíž mořské hladiny budou

  

přes mocný Achaiů vzdor nám ohněm planoucím hořet,

  

až budem sami tu padat druh za druhem?

  

                                                                                Nemámť už sílu,

  

jaká ovšem dřív v mých svižných bývala údech.

Kéž jsem dosud tak mlád, ó kéž má síla je pevná —

  

jako když velký svár nám povstal pro loupež skotu

  

naproti élejským mužům, kdy zabil jsem Ítymonéa,

  

chrabrého Hypeirochovce, jenž míval v Élidě sídlo,

  

když jsem chtěl odehnat skot.

  

                                                          Ten háje si dobytka svého,

  

oštěpem z pravice mé byl zabit v popředí boje.

Padl, a venkovský lid pln strachu se rozprchl vůkol.

  

Potom s polností plen jsem sehnal, nesmírně četný:

  

padesát hovězích stád jsem zabral, tolikéž ovčích,

  

tolikéž vepřů a koz, jež kolem se porůznu pásly,

  

také hnědáky koně, jichž bylo sto padesát celkem,

  

byly to vesměs klisny, a některé hříbata měly.

Do Pylska nélejského jsem zahnal všecku tu kořist,

  

do města v noční čas, kmet Néleus těšil se v srdci,

  

takou kořist že mám, ač mlád jsem do boje vyšel.

Héroldi hlásali zvučně, hned za jitra, s úsvitem Zory,

  

komu měl z Élidy dluh být zaplacen, aby se sešli.

Pylští velící muži se do schůze sebravše tedy,

  

dělili — epejský lid byl mnohým náhradu dlužen.

V Pylu nás bylo jen málo, vždyť byli jsme vybiti válkou:

  

přišelť Héráklés silný a mnoho nás ve válce vybil,

  

před lety — pozbyli žití, kdo nejlepší rekové byli.

Dvanácte totiž synů měl celkem hrdinský Néleus,

  

zbyl jsem jediný já, však druzí zhynuli všichni:

  

proto byl nadmíru zpupný lid epejský oděný kovem,

  

dělal nám svévolně křivdy a páchal zločinné skutky.

Vybral tedy si krav, též ovcí veliké množství

  

Néleus, na tři sta kusů, a pastýře vyvolil k tomu,

  

neboť mu velký měl dluh být zaplacen z Élidy skvělé

  

za čtyři vítězné koně i s krásným povozem jejich,

  

kteří k závodům přišli a o trojnož běžeti měli.

Těch si však Augeiás král tam ponechal, vládyka lidu,

  

domů však poslal vozku, jenž pro koně nesmírně truchlil.

Pro tyto řeči a skutky ten stařec, naplněn hněvem,

  

vybral si nesmírnou částku, vše ostatní k dělení vydal

  

lidu, by o stejný díl v nich žádný ošizen nebyl.

Toto jsme konali všechno a vůkol po celém městě

  

vzdávali oběti bohům.

  

                                           Dne třetího Epejci všichni

  

přitrhli velikým počtem, i koňové jednokopytní,

  

kvapem. Dva Molíonové šli také do boje s nimi,

  

ačkoliv teprv chlapci a neznalí obrany rázné.

Osada Thryoessa se rozkládá, výšina strmá,

  

daleko, při Alfeiu, a sousedí s písečným Pylem.

  

Epejci leželi kolem a chtěli ji se zemí srovnat.

Když byli veškeru pláň již protáhli, s poselstvím Pallas

  

s chvatem s Olympu přišla, ať honem do boje jdeme,

  

v noci, a sbírala lid, jenž nijak vzpírat se nechtěl,

  

naopak, radosti pln šel do boje.

  

                                                            Mne ale Néleus

  

nechtěl do boje pustit a ukryl přede mnou koně,

  

ježto prý nejsem znalý až dosud válečných činů.

Avšak přece i tak jsem vynikal nad naše jezdce,

  

ač jsem bojoval pěšky — vždyť boj tak řídila Pallas.

Jest tam minyjský proud, jenž vtéká do tůně mořské,

  

poblíž Árény města, kde jasné jsme dočkali Zory,

  

pylské to jízdní vojsko, a ještě se valili pěší.

  

V největším pospěchu pak, své brnění na sebe vzavše,

  

k svatému Alfeia proudu jsme v pravé poledne přišli.

Tam hned mocnému Diu jsme krásné oběti vzdali,

  

Alfeiu dali jsme býka a býka i Poseidónovi,

  

Athéně jiskrných zraků jsme spálili jalůvku stádní,

  

potom jsme v táboře vojska, vždy po četách, večeři snědli,

  

pak jsme si ulehli k spánku, však ve svém brnění každý,

  

podél říčních proudů.

  

                                          Však Epejci zmužilí v boji

  

stáli již kolem města a chtěli je se zemí srovnat —

  

avšak veliká dřív jim nastala válečná práce.

  

Neboť když zářící slunce již úplně nad zemi vyšlo,

  

tehdy jsme sváděli bitvu a vzývali Athénu s Diem.

Když pak nastal už boj nám Pylanům s epejským mužstvem,

  

první jsem Múlia zabil a koně vzal jednokopytné.

  

Múlios vynikal kopím a chotěm byl královy dcery,

  

nejstarší, zlatých vlasů, jež Agamédé se zvala,

  

znalá tolika bylin, co širá země jich rodí.

Toho jsem usmrtil já, když dorážel, kovaným dřevcem.

  

Raněn skácel se v prach.

  

                                                Než já vtom vyskočiv na vůz,

  

stanul jsem v popředí vojska: tu Epejci zmužilí v boji,

  

každý se rozprchl jinam, když klesnout viděli muže,

  

který byl vůdcem jezdcův a býval nejlepší v bitvách.

Já však vyrazil na ně, jsa chmurné vichřici roven:

  

padesát vozů jsem vzal — dvé mužů po každé straně

  

pod mým oštěpem padlo a do půdy zarylo nehty.

Sklál bych byl Molíony, ty mladistvé z Aktora syny,

  

kdyby jich vlastní otec, bůh Poseidón, přemocný vládce,

  

nezakryl hustým vzduchem a takto jich nespasil z bitvy.

Tehdáž Pylanům Zeus dal velké vítězství v boji:

  

daleko prostrannou plání jsme Epejce před sebou hnali,

  

vraždili jejich muže a výzbroj sbírali krásnou,

  

až pak jsme ku Búprasiu, kde hojná pšenice roste,

  

kdež jest Olenská skála a mohyla Aleisiova,

  

přihnali spřežení svá, zkad zpět nás poslala Pallas.

  

Poslední zabitý muž tam zanechán, Achajci potom

  

do Pylska od Búprasia své rychlé řídili koně.

Z bohů tenkráte Zeus byl vzýván, z hrdinů Nestór.

Takový kdys jsem býval, ač byl-li jsem.

  

                                                                                 Pro sebe chce jen

  

Achilleus z mužnosti své mít užitek! — Ale já myslím,

  

hořce že plakat bude, až vyhyne veškero mužstvo! —

Tobě přec roditel tvůj, můj rozmilý, na srdce kladl,

  

v den, když ze země fthíjské tě posílal k vladaři Mykén —

  

Odysseus slavný a já, tou dobou v paláci jsouce,

  

všecko, co ukládal tobě, jsme v komnatě slyšeli dobře.

  

My totiž přišli v ten čas v dům Péleův, k bydlení vhodný,

  

abychom sbírali lid kol po živné achajské zemi.

  

Chrabrý i roditel tvůj byl přítomen, našli jsme také

  

tebe i Achilla též. — Rek Péleus, starý ten jezdec,

  

tučné ze stehen maso tam pálil v ohradě dvora

  

Diovi, vladaři blesku, a ze zlaté v pravici číše

  

na žertvu, planoucí ohněm, mu uléval jiskrné víno.

  

Vy jste tam krájeli maso. — Tou dobou my jsme se náhle

  

ocitli v průjezdu dvora. — Pln podivu Achilleus skočil,

  

vedl nás za ruku dovnitř a vybídl, bychom si sedli,

  

hojné pak předložil jídlo, jak bývá ve zvyku hostům.

  

Když jsme již okřáli dost jak hojným jídlem, tak pitím,

  

tu jsem se ujal slova a zval vás táhnouti s námi.

  

Oba jste svolili rádi — ti hojné vám dávali rady:

  

Achillu, synovi svému, kmet Péleus na srdce kladl:

  

aby vždy hrdinou býval a výtečným nad jiné všecky,

  

tobě zas, Aktorův syn, tvůj roditel, na srdce kladl:

‚Achilleus, milý synu, je přednější nad tebe rodem,

  

ty’s však nad něho starší — však on jest chrabřejší mnohem;

  

proto mu rozumný návrh vždy patřičně řekni a poraď,

  

budiž mu také vůdcem — on poslechne ke svému dobru!‘

Takto ti radil ten kmet — ty’s zapomněl!

  

                                                                                   Ale i nyní

  

měl bys, dá-li si říci, to povědět chrabrému druhu;

  

kdopak to ví, když přispěje bůh, zdaž myslí mu pohneš,

  

domluvou svou — když domluví druh, jest vždycky to dobře.

Jestli však ve své mysli se obává nějaké věštby —

  

jestliže vznešená máť snad něco mu od Dia řekla —

  

tebe ať aspoň pošle, a všecko ať druhovo vojsko

  

zároveň vytáhne v boj — snad staneš se Danaům spásou!

Ať ti svou krásnou zbroj též dovolí na sebe vzíti,

  

zdali by podobou jeho snad zmýleni, přestali Trójští

  

válčit — a danajský lid zas pookřál, chrabré to mužstvo,

  

z velkých nesnází svých — byť na krátko, oddech to přece.

S lehkostí, nejsouce mdlí, lid trójský, zemdlený bitvou,

  

od svých lodí a stanů zas nazpět srazíte k městu.“

Toto mu Nestór řekl a v hrudi mu podnítil srdce.

Vykročil podél lodí a pospíchal k příteli svému.

Když však rychlým během se Patroklos přiblížil k lodím

  

božského Láertovce, kdež bývaly schůze a soudy,

  

kde jim zřízeny stály i obětní oltáře bohů,

  

tam se mu Euaimonovec, jenž do stehna střelen byl šípem,

  

namanul, Eurypylos, muž udatný, potomek Diův;

  

kulhaje kráčel z bitvy a vlhký pot se mu proudil

  

s plecí jeho i s hlavy, a ze strašné zející rány

  

temná mu crčela krev, však vědomí dosud měl jasné.

Silný Menoitiovec, naň pohleděv, pocítil soustrast,

  

potom žalostně kvíle, mu pravil perutná slova:

„Ubozí druhové moji, ó Danaů vůdci a rádci,

  

tak tedy vy byste měli, svých přátel a otcovské země

  

vzdáleni, rychlým psům být potravou bělostným sádlem!

  

Avšak tohle mi pověz, ó hrdino živený Diem,

  

může-li obrovský Hektór být Achajci zadržen ještě,

  

či již pod jeho kopím snad vyhynou, pobiti všichni?“

Raněný Euaimonovec mu na to dal odpověď tuto:

  

„Patrokle, potomku Diův, již nebude záchrany žádné

  

Achaiům — veškeren lid nám zahyne u lodí černých,

  

neboť nyní už každý, kdo býval nejlepší dříve,

  

u svých korábů leží, jsa oštěpem boden neb střelen

  

rukama trójských mužů — jest pořád větší jich síla.

Ty však nyní mě zachraň a k černé lodi mě zaveď,

  

ze stehna vyřízni šipku a krev hleď vymýti temnou

  

na ráně teplou vodou a přikládej hojivé léky,

  

účinné, jakým právě ses naučil od Achillea,

  

jehož vyučil Cheirón, všech Kentaurů nejvzdělanější —

  

neboť lékaři naši, rek Macháón, Podaleirios — —

  

Macháón ve stanu jest, jak myslím, stižen jsa ranou,

  

pročež lékaře sám jest potřeben výborného,

  

druhý na pláni trójské zas prudkému zápasu čelí.“

Silný Menoitiovec mu odvětil těmito slovy:

  

„Jak jen tohle je možné, ó hrdino, copak si počnem?

Měl bych už jít, bych chrabrému vzkaz již vyřídil reku,

  

který Gerénský Nestór mi uložil, Achaiů strážce —

  

avšak nemohu přec jít od tebe, když se tak trápíš.“

Pak jej podpaždí chopil a odvedl, vládyku lidu,

  

v stan, kdež zhlédl ho druh. — Ten prostřel hovězí kůže.

Položiv jej, vzal nůž, jímž vyřízl ze stehna šipku,

  

ostrou, velice ostrou — a krev pak vymýval temnou

  

na ráně teplou vodou, a hořký přiložil kořen

  

hojící bol, dřív rozemnuv jej. Ten kořen pak všecku

  

nadobro ztišil trýzeň, krev ustala, rána pak zaschla.
