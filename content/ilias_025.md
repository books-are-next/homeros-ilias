---
title: ZPĚV XVIII\.
contentType: poetry
---

<section>

Tak tam sváděli boj jak plamen plápolající.

Střelhbitý Nestorův syn, když k Achillu s poselstvím přišel,

</section>

<section>

u lodí zahnutých vzhůru, v jich popředí, hrdinu zastal,

</section>

<section>

kterak na mysli tušil, co právě se skutečně sběhlo.

</section>

<section>

Potom však, úzkosti pln, děl ke své zmužilé duši:

„Podivno! Copakže zas lid Danaů kadeří dlouhých

</section>

<section>

žene se nazpět k lodím a ve zmatku rovinou pádí?

</section>

<section>

Že mi to bozi teď bol již poslali, žalostný srdci! — —

</section>

<section>

Jako mi rodička má kdys podrobnou zjevila věštbu,

</section>

<section>

kterak mi z krajanů mých, ten nejlepší, za mého žití

</section>

<section>

rukama trójských mužů prý opustí sluneční světlo!

Že to už Menoitiovec je zbaven života svého!! —

</section>

<section>

Odvážný! — Vždyť jsem mu kázal, by odvrátil planoucí požár,

</section>

<section>

potom však k lodím se vrátil a neválčil s Hektorem silou!“

Co on přemýšlel takto i ve svém srdci i v mysli,

</section>

<section>

statného Nestora syn v tom přišel k Achillu zblízka,

</section>

<section>

vřelé proléval slzy a řekl mu bolestnou zprávu:

</section>

<section>

„Chrabrého Pélea synu, ó žel — teď nesmírně smutnou

</section>

<section>

uslyšíš ode mne věc, jež nikdy se neměla státi!

</section>

<section>

Mrtev Patroklos jest — kol těla se rozzuřil zápas,

</section>

<section>

holého — poněvadž zbroj má Hektór jiskřící přilbou.“

Takto mu děl — vtom zármutku mrak jej zahalil černý:

</section>

<section>

nabral si tmavého prachu a oběma rukama svýma,

</section>

<section>

vsypal jej na svou hlavu a krásné si zohyzdil líce;

</section>

<section>

na říze nebeské krásy se černý zavěsil popel,

</section>

<section>

sám pak do prachu klesl, a roztažen — velikán velký —

</section>

<section>

ležel a škubal si vlasy a milýma rukama hyzdil.

Dívky, jichž Achilleus kdysi a Patroklos nabyli z plenu,

</section>

<section>

hlasitě vykřikly bolem a ze stanu, zármutku plny,

</section>

<section>

k Achillu, chrabrému reku, se sbíhaly, bušíce prudce

</section>

<section>

rukama do svých ňader, a všechněm se kolena třásla.

Antiloch s druhé strany zas běduje proléval slzy,

</section>

<section>

přítele za ruce drže, jenž stenal v zmužilém srdci,

</section>

<section>

neboť ho pojala hrůza, že mečem hrdlo si protkne. —

Pak teprv zalkal strašně.

### Thetis u Achillea

</section>

<section>

                      Jej slyšela vznešená matka

</section>

<section>

v hlubinách mořských vod, jsouc u svého starého otce.

Ihned zalkala Thetis a bohyně shlukly se kolem,

</section>

<section>

veškeré Néréovny, jež v mořských hlubinách dlely.

</section>

<section>

Byla tam Kýmodoké a Thaleia, byla tam Glauké,

</section>

<section>

Nésaié, Speió a Thoé i Halié výrazných zraků,

</section>

<section>

byla tam Kýmothoé i Aktaié, Limnóreia,

</section>

<section>

Melité, Iaira také, i Agaué, Amfithoé,

</section>

<section>

Ferúsa, Dýnamené a Dótó s nimi a Prótó,

</section>

<section>

Dóris a Dexaméné a Panopé, Kallianeira,

</section>

<section>

byla tam Amfinomé a přeslavná Galateia,

</section>

<section>

Némertés, Apseudés také, a s nimi též Kallianassa,

</section>

<section>

byla tam Ianassa a Klyméné, Ianeira,

</section>

<section>

Óreithýia a Maira a bohyně pletenců krásných,

</section>

<section>

Amathýia a jiné, jež v mořské hlubině byly.

Jimi se bělostná sluj jen hemžila — nymfy pak vesměs

</section>

<section>

bušily do svých ňader, a Thetis počala nářek:

</section>

<section>

„Néréovny, mé sestry, ó poslyšte, abyste všecky

</section>

<section>

věděly poslouchajíce, co bolů se tají mi v prsou!

</section>

<section>

Ach, jak nešťastná jsem, já ubohá rekova matka!

</section>

<section>

Zrozen ze mne byl syn, muž hrdinský, nad jiné silný,

</section>

<section>

z reků nejlepší všech. Ten vypučel podobný stromku.

</section>

<section>

Když pak vypěstěn byl jak strůmek v záhybu sadu,

</section>

<section>

pak jsem do Tróje já jej poslala na křivých lodích,

</section>

<section>

aby tam s Trójany válčil. — Však já ho už nespatřím doma,

</section>

<section>

neboť se nevrátí víc v dům statného Pélea otce!

Dokud však na světě žije a vidí sluneční světlo,

</section>

<section>

má jen žal — já nemohu nic být pomocna jemu. —

Avšak já již půjdu — chci spatřit syna a slyšet,

</section>

<section>

jaký stihl ho žal, když přece je od války vzdálen.“

Když již skončila Thetis, šla z jeskyně. — Ostatní všecky

</section>

<section>

plačíce kráčely s ní — jim mořské couvaly vlny.

Jakmile mořské nymfy již do Tróje hrudnaté přišly,

</section>

<section>

na břeh vkročily řadou, jak vystouply, na kterém hustě

</section>

<section>

koráby Achilleovy kol vůdcova korábu stály.

K němu, an vzdychal z hloubi, tu přistoupla vznešená matka,

</section>

<section>

ostrým zalkala hlasem a chopila synovu hlavu,

</section>

<section>

potom žalostně kvílíc, mu pravila perutná slova:

„Copakže pláčeš dítě? Proč bolest ti do srdce padla?

</section>

<section>

Povídej, netaj mi nic! Tvé přání splněno přece,

</section>

<section>

jak sis to od Dia sám byl vyprosil, pozdvihnuv ruce,

</section>

<section>

aby byl achajský lid sem k zádím korábů zahnán,

</section>

<section>

po tobě touhou prahna — a krušné útrapy zažil.“

Achilleus rychlý v běhu jí odvětil, vzdychaje z hloubi:

</section>

<section>

„Ovšemže Olympský Zeus mé přání mi vyplnil, matko —

</section>

<section>

jaký však z toho mám zisk, když milý soudruh mi zhynul,

</section>

<section>

Patroklos, jehožto já jsem z druhů nejvíc si vážil —

</section>

<section>

stejně jak vlastní hlavy! —

</section>

<section>

             Ten zahynul! — Výzbroj mu Hektór

</section>

<section>

odebral, zabiv ho v bitvě — tu obrovskou — hotový zázrak —

</section>

<section>

krásnou, již za skvostný dar kdys Péleus od bohů dostal,

</section>

<section>

v den, v němž v lidské tě lůžko, ač bohyni, uvrhli bozi!

</section>

<section>

— — —

Měla jsi zůstat doma a u bohyň bydlících v moři,

</section>

<section>

rovněž i lidskou choť měl raděj vzíti si Péleus!

</section>

<section>

Takhle však bez počtu muk též tebe teď na duši tíží,

</section>

<section>

pro smrt milého syna, jejž nikdy už nespatříš doma,

</section>

<section>

neboť se nevrátím víc — vždyť nechce už ani mé srdce

</section>

<section>

žíti a s lidmi tu být zas pospolu, kdyby snad neměl

</section>

<section>

Hektór, mým oštěpem sklán, svůj život ztratit a takto

</section>

<section>

za zbraň, Patroklu vzatou, mi řádnou pokutu splatit.“

Thetis pak roníc slzy mu dala zas odpověď tuto:

„Ó — pak podle těch slov bys nebyl naživě dlouho!

</section>

<section>

Hned totiž po Hektorovi jest určen ti života konec!“

Achilleus rychlý v běhu, pln nevole, odvětil takto:

</section>

<section>

„Na místě mrtev chci být — když neměl jsem příteli svému

</section>

<section>

přispět v hodině smrti!

</section>

<section>

                      Tak daleko od vlasti vzdálen

</section>

<section>

zhynul — a já tam nebyl, bych odvrátil od něho zhoubu!!

</section>

<section>

— — —

Teď, když není už možná, bych do milé otčiny přišel,

</section>

<section>

když jsem ni Patroklu svému ni druhům ochráncem nebyl,

</section>

<section>

kterých veliký dav jest pobit Hektorem slavným,

</section>

<section>

nýbrž tu při lodích sedím, jsa marným břemenem země,

</section>

<section>

ač jsem takový rek, jak z Achaiů oděných kovem

</section>

<section>

žádný ve válce není — ač na sněmu lepší jsou jiní — —

</section>

<section>

— — —

Ó kéž každý svár jest vyhlazen z lidí i z bohů,

</section>

<section>

jakož i hněv, jímž k prudkosti vzplá též rozvážný člověk,

</section>

<section>

hněv — jenž sladší než med, když člověku do hrdla stéká,

</section>

<section>

kvapem v mužově hrudi jak pára se do výše zvedá! — —

Takto mě Achaiů král byl rozhněval, vládyka mužstva. —

Co však stalo se dřív, již nechejme — ač je nám krušno —

</section>

<section>

vášeň pak ve hrudi své již potlačme — vždyť je to nutné!

Půjdu však teď, bych sklál té drahé hlavičky vraha,

</section>

<section>

Hektora — svou však smrt já podstoupím, kdykoliv ráčí

</section>

<section>

Kronovec na mne ji poslat i druzí bohové věční.

Neušelť, neušel přec sám silný Héráklés smrti,

</section>

<section>

který Kronovci kdys byl nejdražší, Diovi vládci,

</section>

<section>

nýbrž ho přemohl osud a prudká Héřina zloba.

Právě tak já, když podobný los jest tedy mi určen,

</section>

<section>

ležet budu, až umru — teď vzácné slávy chci dobýt,

</section>

<section>

abych z Trójanek mnohou i z Dardanek štíhlých v boku

</section>

<section>

přiměl, s něžných tváří si oběma rukama svýma

</section>

<section>

žalnou setříti slzu a hlasitě zalkati bolem;

</section>

<section>

poznajíť, kterak jsem já již dlouho se vzdaloval války!

Od boje, ač mě máš ráda, mne nezdržuj — není to možno!“

Thetis třpytivých nohou mu na to zas pravila toto:

</section>

<section>

„Jistě to, milý synu, je pravdivé — není to chyba,

</section>

<section>

druhům pomáhat v tísni a odvracet záhubu náhlou —

</section>

<section>

ale tvá krásná zbroj jest nyní majetkem Tróů,

</section>

<section>

bronzová, samý lesk, v níž Hektór jiskřící přilbou

</section>

<section>

oděn je na plecích sám, pln hrdosti. —

</section>

<section>

                         Dlouho však, pravím,

</section>

<section>

nebude pyšnit se jí, vždyť smrt jest jemu již blízká.

</section>

<section>

Ty však do vřavy války se nijak nepouštěj ještě,

</section>

<section>

dokud na vlastní zrak bys nespatřil, že jsem zas přišla,

</section>

<section>

neboť ráno se zas sem navrátím, s východem slunce,

</section>

<section>

nesouc překrásnou zbroj, již vyrobí Héfaistos vládce!“

</section>

<section>

Takto mu pravila Thetis a odešla od syna svého,

</section>

<section>

potom k mořským nymfám, svým sestrám, pravila toto:

</section>

<section>

„V mořský hluboký klín teď _vy_ se zas ponořte všecky,

</section>

<section>

abyste mořského starce a otcovo spatřily sídlo,

</section>

<section>

jemu pak povězte všecko!

</section>

<section>

             Já na Olymp vysoký nyní

</section>

<section>

k vladaři Héfaistu půjdu, zda slavný umělec svolí,

</section>

<section>

skvostnou zářící zbroj dát milému synovi mému.“

</section>

<section>

Řekla a do hlubin mořských se ihned vnořily nymfy.

</section>

<section>

Thetis třpytivých nohou šla opět na širý Olymp,

</section>

<section>

skvostnou zářící zbroj chtíc přinést milému synu.

</section>

<section>

Nohy ji na Olymp nesly.

### Achilleus zachrání mrtvolu Patroklovu

</section>

<section>

                   Však zatím achajské mužstvo

</section>

<section>

Hektorem, zhoubcem mužů, jsouc tísněno, s úpěním hrozným

</section>

<section>

k lodím a k Helléspontu již na svém útěku přišlo.

Nebyl by z četných střel lid Danaů holení krásných

</section>

<section>

vyrval padlého reka, jenž Achillu soudruhem býval,

</section>

<section>

neboť mužstvo i koňstvo již opět mrtvolu stihlo,

</section>

<section>

zvlášť však Priamův syn svou silou podobný ohni.

Třikráte statný Hektór jej odzadu za nohy chopil,

</section>

<section>

žádostiv odvléci tělo, a mohutně na Tróy volal,

</section>

<section>

Aianti třikráte již jej zahnali od jeho těla,

</section>

<section>

oděni v obranu ráznou — on trvale, věře své síle,

</section>

<section>

jednak se v bojovný ryk naň vrhával, jindy se opět

</section>

<section>

zastavil, nesmírně křiče, však dozadu necouval vůbec.

Nemůže plavý lev být od těla zvířete zahnán

</section>

<section>

pastýři venkovskými, když velkým hladem je týrán —

</section>

<section>

podobně od druha svého jej nemohli zastrašit nijak,

</section>

<section>

Hektora, z Priama rodem, dva Aianti, váleční reci.

Byl by ho přec jen vyrval a dosáhl nesmírné slávy,

</section>

<section>

vtom však rychlá jak vítr, tam s Olympu přiběhla Íris,

</section>

<section>

poselství Achillu nesouc, by neváhal do boje vyjít —

</section>

<section>

za zády bohův a Dia, jen od Héry vyslána byvši —

</section>

<section>

Íris přistoupla k němu a pravila perutná slova:

</section>

<section>

„Povstaň, Péleův synu, jenž nejstrašnější jsi z mužů,

</section>

<section>

na pomoc Patroklu spěš — jest o jeho mrtvolu právě

</section>

<section>

strašný u lodí boj, v němž jeden druhého hubí:

</section>

<section>

brání se achajské mužstvo a zápasí o tělo padlé,

</section>

<section>

Trójané útočí na ně, by vyrvali mrtvolu jeho

</section>

<section>

do Tróje šlehané větry — však obzvlášť slavený Hektór

</section>

<section>

dychtí odvléci jej: jest žádostiv utít mu hlavu

</section>

<section>

od jeho měkké šíje a potom ji nabodnout na kůl.

Vzhůru, a neleň už dél! Nechť hrůza ti naplní srdce,

</section>

<section>

že by se trójským psům měl přítel pochoutkou státi:

</section>

<section>

bude to potupa _tvá__,_ když zohaven bude nám vrácen!“

Slavný Achilleus rychlý jí na to dal odpověď tuto:

</section>

<section>

„Kterýpak, Írido božská, tě z bohů s poselstvím vyslal?“

Íris rychlá jak vítr mu na to zas pravila toto:

</section>

<section>

„Sama mě Diova choť sem poslala, vznešená Héré —

</section>

<section>

neví docela nic syn Kronův vládnoucí s výše,

</section>

<section>

nevědí ostatní bozi, již na sněžném Olympu bydlí.“

Achilleus rychlý v běhu jí odvětil těmito slovy:

</section>

<section>

„Jak mám do vřavy jít, vždyť zbroj mou Trójané mají!

</section>

<section>

Také milená matka mi brání do boje vyjít,

</section>

<section>

dokud na vlastní zrak bych nespatřil, že sem zas přišla,

</section>

<section>

slibujíc, od Héfaista mi přinést překrásnou výzbroj.

Nikoho jiného neznám, v čí zbroj bych skvostnou se oděl,

</section>

<section>

leč jen jediný štít, jejž nosí veliký Aiás,

</section>

<section>

ale on sám, jak mním, jest v předních vojínů řadách,

</section>

<section>

o tělo druhovo válče a kopím ve vřavě zuře.“

</section>

<section>

Íris rychlá jak vítr mu na to zas pravila toto:

</section>

<section>

„Dobře i samy to víme, že skvostná ti odňata výzbroj,

</section>

<section>

avšak přece i tak vkroč k příkopu, na oči Tróům,

</section>

<section>

zdali by, strachem z tebe, snad zděšeni přestali válčit,

</section>

<section>

aby se danajský lid zas zotavil, chrabré to mužstvo,

</section>

<section>

z velkých nesnází svých — byť na krátko, oddech to přece!“

Íris, rychlá v běhu, se vzdálila po těchto slovech.

Diovi milý rek byl poslušen — bohyně Pallas

</section>

<section>

aigidu, zdobenou střapci, mu vložila na silná plece,

</section>

<section>

potom bohyně jasná kol hlavy mu prostřela oblak,

</section>

<section>

zlatý, a nad hlavou jas v něm nítila, zářící vůkol.

Jako když valí se kouř až k nebesům, stoupaje z města,

</section>

<section>

zdaleka, z jakés výspy, již obléhá nepřátel vojsko,

</section>

<section>

měšťané po celý den tam v hrozném zápase lítém

</section>

<section>

bojují s městských zdí, však jakmile zapadne slunce,

</section>

<section>

zaplanou četné ohně, kol dokola — do výše záře

</section>

<section>

plápolá vyšlehující, by zřeli ji sousedé vůkol,

</section>

<section>

zdali by připluli s loďmi a mstiteli zhouby se stali,

</section>

<section>

podobně sahala zář až k nebesům s rekovy hlavy.

K příkopu Achilleus přišel, jda ode zdi — k Achaiům ovšem

</section>

<section>

nešel, vždyť mateře své měl na mysli rozvážnou radu.

</section>

<section>

Tam pak stanul a vzkřikl, a zvlášť zas bohyně vzkřikla,

</section>

<section>

Pallas, a trójský lid byl přiveden ve velký zmatek.

Jak zní přejasný hlas, když polní zazvučí trubka,

</section>

<section>

jestliže svírá hrad voj nepřátel hubících život,

</section>

<section>

podobně Achillův hlas kol dokola přejasně zazněl.

Jakmile Achillův zvuk, ten kovový, zaslechli Trójští,

</section>

<section>

všechněm zachvěl se duch. — Též koňové půvabné hřívy

</section>

<section>

povozy točili zpět, vždyť duch jim předvídal zhoubu.

</section>

<section>

Vozkové zmateni byli, když viděli nezmarný oheň,

</section>

<section>

jak ten strašlivý žár plá nad hlavou chrabrého reka:

</section>

<section>

Pallas jiskrných zraků jej totiž nítila nad ním.

Třikrát Achilleus božský tam zahoukl za příkop mocně,

</section>

<section>

třikrát spojenci slavní i Trójané upadli v zmatek.

Dvanáct šlechtických mužů tam tenkrát pozbylo žití

</section>

<section>

ve zmatku vlastních vozův a oštěpů.

                       Achajci zatím

</section>

<section>

vyrvali z dosahu střel trup Patroklův k radosti vlastní,

</section>

<section>

pak jej na lůžko dali.

</section>

<section>

             Tu milí jej obstoupli druzi,

</section>

<section>

plačíce — uprostřed nich pak slavný Achilleus rychlý

</section>

<section>

vřelé proléval slzy, když uzřel věrného druha,

</section>

<section>

kterak na marách jest, jak kopím je usmrcen ostrým —

</section>

<section>

vždyť jej sám byl poslal i se svými koňmi a vozem,

</section>

<section>

do války — avšak zpět jej neměl přivítat více.

Héliu neúmornému tu Héré výrazných zraků,

</section>

<section>

vznešená, rozkaz dala, by zapadl do Ókeanu —

</section>

<section>

Hélios zapadl nerad — i nechali Achajci slavní

</section>

<section>

konečně prudké vřavy a všechněm společné války.

### Sněm Trójanů. Púlydamás

</section>

<section>

Rovněž i trójský lid, když nechal zuřivé seče

</section>

<section>

a když rychlé koně si od svých vypřáhl vozů,

</section>

<section>

večeře nechal stranou a ihned se do schůze sešel.

Zpříma tam na sněmu stáli, a žádný odvahy neměl

</section>

<section>

sednout — zachvátilť strach z nich každého, neboť se zjevil

</section>

<section>

Achilleus — dlouhý čas byl trudného válčení vzdálen.

Rozumný Púlydamás k nim počal veřejně mluvit,

</section>

<section>

Panthoův syn, jenž nazad i vpřed sám jediný viděl.

</section>

<section>

Byl též Hektorův druh, vždyť jedné se zrodili noci:

</section>

<section>

jeden vynikal radou, a druhý kopím byl mistr.

Tento, muž moudré mysli, se ujal slova a pravil:

</section>

<section>

„Přátelé, uvažte dobře — kol dokola — _já_ aspoň radím

</section>

<section>

nyní do města jíti a jasné nečekat Zory

</section>

<section>

na pláni, poblíž lodí — jsmeť daleko od hradeb městských!

Dokavad na slavného byl rozhněván Agamemnona,

</section>

<section>

tento zde muž — byl snadnější boj, jejž s Achajci vedem.

</section>

<section>

Mělť jsem radost i já, když spal jsem při lodích rychlých,

</section>

<section>

doufaje, jistě že už jim zaberem prohnuté lodi.

</section>

<section>

Teď však veliký strach mám z Achilla, rychlého reka!

</section>

<section>

Jaký Achillův duch jest násilný, nebude chtíti

</section>

<section>

zůstat na pláni tuhle, kde achajské vojsko i trójské,

</section>

<section>

vprostřed, jedni i druzí, se s rovnou prudkostí bijí —

</section>

<section>

naopak: o město naše a o ženy povede zápas!

Pročež vraťme se k městu! — Ó věřte mi! — Bude to takhle:

</section>

<section>

nyní Achilleus rychlý byl ovšem zadržen nocí,

</section>

<section>

božskou — jestliže nás však zastihne na pláni tady,

</section>

<section>

za jitra vyraze na nás, zas v brnění, dobře ho každý

</section>

<section>

pozná a bude pak rád, když vrátí se do svaté Tróje —

</section>

<section>

prchne-li! — Mnohé z Tróů pak psové a supové snědí.

</section>

<section>

O kéž o věcech těch bych nemusil slyšeti nikdy!

</section>

<section>

Chcete-li tedy mých slov, byť s bolestí, poslušní býti,

</section>

<section>

na sněmu zadržme lid teď za noci — městu pak hradby

</section>

<section>

s věžemi, vysoká brána a ku bráně přilehlá vrata,

</section>

<section>

vysoká, hlazená krásně a zavřená, k ochraně budou!

</section>

<section>

Zrána pak, za svítání, až brnění na sebe vezmem,

</section>

<section>

staneme na hradbách svých.

</section>

<section>

             Pak běda mu, bude-li chtíti

</section>

<section>

od lodí vytrhnout na nás a o město bojovat s námi — —

</section>

<section>

však se zas vrátí k lodím, až spřežení vysokých šíjí

</section>

<section>

zchvátí všemožným během, jak na město útočit bude!

Avšak dovnitř vniknout mu nijak zmužilost nedá;

</section>

<section>

také ho nezboří nikdy — dřív rychlí psové ho snědí!“

Posupně pohleděv naň, děl Hektór jiskřící přilbou:

</section>

<section>

„Púlydamante, co’s děl — toť nijak milé mi není!

</section>

<section>

Radíš nám couvnout nazpět a uvnitř města se zavřít!

Ještě-li nemáte dost — být v hradbách zavřeni stále!?

</section>

<section>

Všecken smrtelný lid přec říkal v dřívějších dobách,

</section>

<section>

kterak Priamův hrad jest bohat zlatem a bronzem!

</section>

<section>

Teď však poklady krásné už z našich zmizely domů:

</section>

<section>

do luzné Méonie a Frygie přemnoho zboží

</section>

<section>

prodejem odchází stále, když Kronovec zanevřel na nás.

Avšak teď, když právě mi dal syn lstivého Krona

</section>

<section>

u lodí dobýt slávy a Danajce zatlačit k moři — — —

</section>

<section>

bláhovče, takových rad již před lidem neříkej nahlas!

</section>

<section>

Nesmí nikdo tvých slov být poslušen — nesvolím k tomu!

Pročež nyní se tím, jak poradím, spravujme všichni!

</section>

<section>

Snězte teď — ovšem v četách — svou večeři, v táboře tady,

</section>

<section>

potom pomněte stráží, a každý bedlivě bděte! —.

</section>

<section>

Jestliže někoho z Tróů tak přespříliš majetek mrzí,

</section>

<section>

seber a lidu ho dej — nechť společnou hostinu mají!

</section>

<section>

Bude přec líp, když stráví jej lid než danajské vojsko!

</section>

<section>

Zrána pak, za svítání, až brnění na sebe vezmem,

</section>

<section>

u jejich dutých lodí se v prudkou pustíme bitvu.

Jestliže Achilleus slavný již opravdu u lodí povstal,

</section>

<section>

hůř se mu, bude-li chtít, pak povede — nepřehnu před ním

</section>

<section>

ze srážky plné smutku — než já se mu postavím směle! —

</section>

<section>

ať by již on neb já lesk slávy si odnesl z boje:

</section>

<section>

společnýť válečný bůh, jenž vraždí toho kdo vraždí!“

Takto k nim Hektór mluvil, a Trójané k pochvale vzkřikli —

</section>

<section>

bláhovci! — bohyně Pallas jim nadobro odňala rozum:

</section>

<section>

s Hektorem jevili souhlas, ač dával radu jim špatnou,

</section>

<section>

žádný s Púlydamantem, jenž radu jim vymýšlel vzácnou.

V táboře večeři svou pak pojedli.

### Nářek nad Patroklem

</section>

<section>

             Achajci zatím

</section>

<section>

kvílili po celou noc kol Patrokla, plačíce žalně.

Achilleus uprostřed nich pak začal hlasitý nářek,

</section>

<section>

na hruď milého druha své vražedné položiv ruce,

</section>

<section>

vzdychaje často a prudce jak s bradou mohutnou lvice,

</section>

<section>

které myslivec kdys byl vybral lvíčata tajně

</section>

<section>

z hlubin houštiny lesní. Ta pozděj přijde a truchlí,

</section>

<section>

proběhá údolí mnohá a po stopě lovcově pátrá,

</section>

<section>

zda by ho nalezla někde, a vztekem zuřivým soptí.

Podobně vzdychal z hloubi a ke svým se vojínům ozval:

</section>

<section>

„Hleďte, já v onen jsem den jen marné prohodil slovo,

</section>

<section>

tenkrát, když v paláci svém jsem těšil druhova otce:

</section>

<section>

děl jsem, že do Opoenta mu přivedu ve velké slávě

</section>

<section>

syna, až Ílion zboří a dostane z kořisti podíl.

</section>

<section>

Avšak Kronovec Zeus všech záměrů neplní lidem. —

</section>

<section>

Tutéž zbrotiti zem nám oběma určeno bylo,

</section>

<section>

v trójské krajině, tady! — vždyť já se už nevrátím více!

</section>

<section>

Péleus, starý ten jezdec, mne ve svém nespatří domě,

</section>

<section>

Thetis mne nespatří máť — vždyť tady mě pokryje země!

Když tedy, Patrokle můj, až po tobě pod zemi půjdu,

</section>

<section>

nevzdám poctu ti dřív, než Hektora, chrabrého reka,

</section>

<section>

hlavu a krásnou zbroj sem přinesu, vraha to tvého.

V popředí hranice tvé pak trójským dvanácti synům,

</section>

<section>

vzácným, podřežu hrdla, jsa pro tvou rozhněván zhoubu.

Zatím u křivých lodí mi budeš bez pohřbu ležet,

</section>

<section>

dívčiny štíhlé v boku, i trójské i dardanské, budou

</section>

<section>

plakat ve dne i v noci a nad tebou roniti slzy,

</section>

<section>

kterých jsme dobyli kdys svým dlouhým kopím a silou,

</section>

<section>

kdykoli zámožná města jsme bořili smrtelným lidem.“

Pravil a soudruhům svým pak slavný Achilleus velel

</section>

<section>

trojnohý velký kotel dát na oheň, aby co nejdřív

</section>

<section>

Patrokla umýt mohli a krvavou ssedlinu spláchnout.

Druhové kvapili dát ten kotel na oheň žhoucí,

</section>

<section>

nalili do něho vody a vespod topili dřívím:

</section>

<section>

plápolal velký žár kol trojnože, voda se hřála.

</section>

<section>

Ale když v lesklém kotli již voda se počala vařit,

</section>

<section>

tehdy mu omyli tělo a natřeli olejem mastným,

</section>

<section>

devítiletou mastí mu plnili na těle rány,

</section>

<section>

pak jej na lože dali a jemným přikryli plátnem,

</section>

<section>

celého, od hlavy k nohám, a bílým rubášem svrchu.

Achilleus rychlý v běhu a veškeří krajané jeho

</section>

<section>

kvílili po celou noc kol Patrokla, plačíce žalně.

K Héře tu promluvil Zeus, své sestře a zároveň choti:

</section>

<section>

„Přece’s provedla svou, ó vznešená, výrazných zraků!

</section>

<section>

Rychlého reka jsi v boj zas vzbudila — teď je už jisto,

</section>

<section>

vlastní že synové tví jsou Achajci kadeří dlouhých.“

Bohyně výrazných zraků mu pravila, vznešená Héré:

</section>

<section>

„Jaké’s to pravil slovo, ty Kronův přehrozný synu!?

</section>

<section>

Vždyť přec i každý _člověk_ smí jinému provésti něco,

</section>

<section>

který jen smrtelný jest, jenž tolik důvtipu nemá,

</section>

<section>

proč bych nesměla já — jež, myslím, první jsem z bohyň,

</section>

<section>

ježto jsem téhož rodu a protože slovu tvou ženou,

</section>

<section>

ty pak, Zéve, jsi král všech nesmrtných bytostí božských —

</section>

<section>

Trójanům přistrojit pád, když na ně jsem pojala záští!?“

</section>

<section>

Taková byla jich řeč, již navzájem mluvili k sobě.

### Nová zbroj Achilleova

</section>

<section>

Thetis třpytivých nohou již vcházela v Héfaistův palác,

</section>

<section>

hvězdnatý, nezrušitelný a z božských nevznešenější,

</section>

<section>

bronzový, který si sám byl zrobil Héfaistos chromý.

Našla ho v pilné práci, jak zpocen kol měchů se toče,

</section>

<section>

trojnože, celkem dvacet, si uměle zhotovit hleděl,

</section>

<section>

aby mu u stěn stály, kol dokola výstavné síně.

</section>

<section>

Ke každé jejich noze pak připojil kolečko zlaté,

</section>

<section>

aby mu do schůzí bohův i samoděk dojeti mohly,

</section>

<section>

odkudž by na místo své zas jezdily — hotový zázrak.

Celkem je hotovy měl, jen scházela ozdobná ucha:

</section>

<section>

právě je připojit hodlal a koval příhodné nýtky.

Zatím co taková díla tam hotovil umělou myslí,

</section>

<section>

Thetis třpytivých nohou se vtom již blížila k němu.

Charis, vyšedši z domu, ji zahlédne, závojem krytá,

</section>

<section>

krásná, již přeslavný bůh měl za ženu, dovedný mistr,

</section>

<section>

vřele jí pravici tiskne, dí slovo a promluví takto:

„Copak že přišla jsi k nám, ó Thetido s oděvem dlouhým,

</section>

<section>

milá, nad jiné ctná? — Vždyť jindy sem nechodíš často!

</section>

<section>

Avšak vejdi jen k nám, bych dala ti jídlo a pití!“

Pravila bohyně jasná a Thetidu zavedši dovnitř,

</section>

<section>

na křeslo, zdobené stříbrem, ji pozvala v komnatě sednout,

</section>

<section>

úpravné, velice krásné, jež vespod podnožku mělo,

</section>

<section>

hned pak volala muže a umělci slavnému řekla:

„Héfaiste, honem pojď sem, vždyť Thetis chce od tebe něco!“

Na to jí přeslavný bůh zas pravil, dovedný mistr:

</section>

<section>

„Aj, toť vznešenou máme a ctěnou bohyni v domě,

</section>

<section>

která mě v ochranu vzala, když trpěl jsem hlubokým pádem

</section>

<section>

z vůle mé nestoudné matky, jež chtěla mě odstranit tajně,

</section>

<section>

poněvadž jsem byl chromý.

</section>

<section>

             Tu býval bych vytrpěl strasti,

</section>

<section>

Thetis však s Eurynomou mě v mořský přijaly záliv,

</section>

<section>

dcerou to Ókeanovou, jenž opět do sebe vtéká.

Tam jsem po devět let jim koval přemnohé skvosty,

</section>

<section>

přezky a vinuté brože a kalíšky, řetízky na krk,

</section>

<section>

v jejich prostorné sluji, a hučivě pěnil a šuměl

</section>

<section>

Ókean, nesmírný proud, kol dokola naprosto nikdo

</section>

<section>

nevěděl o tom z bohův a žádný z pozemských lidí,

</section>

<section>

Thetis jen s mořskou nymfou, jež ve svou mě ochranu vzaly.

Ta teď přichází k nám.

</section>

<section>

                         Jest svatá povinnost moje

</section>

<section>

Thetidě kadeří krásných se za život odplatit cele.

Teď však, manželko má, jí předlož jídlo a pití,

</section>

<section>

já zatím kovářský měch dám se vším nářadím stranou!“

Pravil funící obr a ihned se od špalku zdvihl,

</section>

<section>

kulhaje — tenká lýtka jen stěží se viklala pod ním.

Odstavil od ohně měchy, a veškero nářadí svoje,

</section>

<section>

kterým pracoval teď, zas do truhly stříbrné složil.

</section>

<section>

Ruce pak nakonec obě i obličej omýval houbou,

</section>

<section>

také mohutnou šíji a široká zarostlá prsa.

</section>

<section>

Oblékl šat, vzal pádnou hůl, pak ze dveří vyšel,

</section>

<section>

kulhaje, šly s ním služky a byly mu podporou v chůzi,

</section>

<section>

ze zlata — živým dívkám však úplně podobny byly:

</section>

<section>

v prsou rozum jim jest, jest hlas v nich, v nich je i síla,

</section>

<section>

znají i umělé práce, jimž věční je učili bozi.

S námahou, po boku jdouce, jej držely — Héfaistos belhal

</section>

<section>

k místu, kde Thetis byla a na lesklém seděla křesle,

</section>

<section>

vřele jí pravici stiskl, děl slovo a promluvil takto:

„Copak že přišla jsi k nám, ó Thetido s oděvem dlouhým,

</section>

<section>

milá, nad jiné ctná — vždyť jindy sem nechodíš často!

</section>

<section>

Pověz, co na mysli máš, mé srdce mi káže to splnit,

</section>

<section>

jestliže mohu to splnit a vůbec splnit to možno!“

Thetis pak, roníc slzy, mu dala zas odpověď tuto:

</section>

<section>

„Zkusila některá někdy, co vůbec je v Olympu bohyň,

</section>

<section>

tolik ve hrudi své, ó Héfaiste, žalostných trampot,

</section>

<section>

kolik ze všech bohyň mi Kronovec přisoudil strastí?

</section>

<section>

Neboť z bohyň mořských mě jedinou podrobil muži,

</section>

<section>

Péleu, z Aiaka rodem. — I snesla jsem lidské to lůžko,

</section>

<section>

velmi, ach nerada velmi! — Ten smutným vysílen stářím

</section>

<section>

leží v paláci svém. — Teď přidal trampoty jiné:

Syna mi Olympský Zeus sic zrodit a vychovat popřál,

</section>

<section>

z hrdinů nejlepšího — ten vypučel podobný stromku.

Když pak vypěstěn byl jak strůmek v záhybu sadu,

</section>

<section>

pak jsem do Tróje já jej poslala na křivých lodích,

</section>

<section>

aby tam s Trójany válčil. — Však já ho už nespatřím doma,

</section>

<section>

neboť se nevrátí víc v dům statného Pélea otce!

Dokud však na světě žije a vidí sluneční světlo,

</section>

<section>

má jen žal — já nemohu nic být pomocna jemu:

Dívku, již v čestný mu dar kdys danajští synové dali,

</section>

<section>

tu mu zas Achaiů král v své přemoci uchvátil z rukou.

</section>

<section>

Pro tu on velmi se trápil a kormoutil.

</section>

<section>

                         Achajce zatím

</section>

<section>

zahnalo trójské mužstvo až do lodí — ani jim vůbec

</section>

<section>

nedalo vyjíti z nich.

</section>

<section>

             Pak přední ho prosili vůdci,

</section>

<section>

velice četné dary, a vzácné, nabízejíce.

Tehdáž Achilleus sám sic zamítl odvrátit zkázu,

</section>

<section>

avšak vlastní zbroj dal Patroklu, příteli svému,

</section>

<section>

načež ho do bitvy poslal a četné mužstvo mu přidal.

Po celý den pak boj kol Skajské sváděli brány.

</section>

<section>

Byli by trójský hrad tam zbořili, kdyby byl Foibos

</section>

<section>

silného Menoitiovce, jenž množství pohubil lidu,

</section>

<section>

nezabil v předních řadách a Hektoru oslavy nedal.

Proto tu objímám teď tvá kolena, zdali bys nechtěl

</section>

<section>

ochotně přilbu a štít dát synovi krátkého věku,

</section>

<section>

také holeně krásné, jež k nohám by vázaly spony,

</section>

<section>

brnění též — vždyť zbroj, již míval, ztratil mu přítel,

</section>

<section>

od Tróů sklán.

</section>

<section>

             Teď zármutku pln, syn na zemi leží.“

Na to jí přeslavný bůh zas pravil, dovedný mistr:

</section>

<section>

„Vzmuž se a o tuto věc v svých prsou starostí neměj!

</section>

<section>

Kéž bych mohl tak jistě jej před smrtí, zármutku plnou,

</section>

<section>

daleko skrýt, až hrozný los jej postihne jednou,

</section>

<section>

jakože dostane zbroj, jíž kráse by jistě se mnohý

</section>

<section>

z lidstva, jež přečetné jest, pak podivil, kdo by ji spatřil.“

</section>

<section>

Pravil a nechal ji tam.

</section>

<section>

             Pak ke svým přikročil měchům,

</section>

<section>

rychle je obrátil k ohni a pak jim dmýchati kázal.

</section>

<section>

Dvacet celkem měchů mu dmýchalo na jeho pánve,

</section>

<section>

příhodné do ohně proudy dle potřeby vydechujíce:

</section>

<section>

silný, by v pospěchu díla byl po ruce, jindy zas slabý,

</section>

<section>

vždycky, jak Héfaistos chtěl, jak po každé žádalo dílo.

</section>

<section>

Házel do pánví cín, pak měď též nezlomitelnou,

</section>

<section>

stříbro a vzácné zlato.

</section>

<section>

             Hned potom Héfaistos vložil

</section>

<section>

na špalek kovadlo velké a pádné kladivo silné

</section>

<section>

chopil pravicí svou, však levicí uchopil kleště!

### Štít

</section>

<section>

Velký a pevný štít bůh vyráběl ze všeho nejdřív,

</section>

<section>

kruhem jej umělé robil a lesklou obrubou vroubil,

</section>

<section>

trojitou, samý třpyt, pak řemen pobitý stříbrem.

Vrstev veliký štít měl patero, na ploše jeho

</section>

<section>

ozdobné obrazy mnohé svou umělou vyráběl myslí:

### Ostatní zbroj

</section>

<section>

Když však byl od boha štít již vytvořen, velký a pevný,

</section>

<section>

zrobil mu také krunýř, jenž svítil nad záři ohně,

</section>

<section>

zrobil i těžkou přilbu a ke skráním přilehlou dobře,

</section>

<section>

úpravnou, velice krásnou, a zlatý připevnil chochol,

</section>

<section>

zrobil i holeně krásné, jež vytvořil z táhlého cínu.

Když již zhotovil zbroj, ten slavný, dovedný mistr,

</section>

<section>

ihned ji vyzdvihl z dílny a před matku rekovu složil.

Thetis pak hned jak jestřáb se s Olympu sněžného snesla

</section>

<section>

se zbrojí od Héfaista, jež jasným jiskřila leskem.

</section>
