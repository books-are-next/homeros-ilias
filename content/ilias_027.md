---
title: ZPĚV XIX.
contentType: prose
---

  

Zora když v rouše jak šafrán se od proudův Ókeanových

  

zdvíhala, nesouc světlo i věčným bohům i lidem,

  

Thetis se blížila k lodím a božské nesla tam dary.

  

Zhlédla, jak milený syn v svém objetí Patrokla maje,

  

hlasitě nad ním pláče, a četní druzi kol něho

  

slzeli s ním.

  

                       V jich střed vtom vstoupí bohyně jasná,

  

vřele mu pravici stiskne, dí slovo a promluví takto:

„Jeho tu, milé dítě, již nechejme, ač je nám krušno,

  

ležet, když po vůli boží již jednou života pozbyl!

  

Ty však skvostnou tu výzbroj, a překrásnou, od boha přijmi,

  

jakou žádný člověk až dosud na plecích neměl!“

Tak tedy bohyně řekla a od boha Héfaista výzbroj

  

složila před synem svým — zbroj zařinkla, lepé to dílo.

Všechen tu Achillův lid jat zděšením, odvahy neměl

  

žádný pohledět na ni — a ucouvli.

  

                                                                Sotva ji zhlédl

  

Achilleus, prudký vztek v něm zahořel, v hlavě mu oči

  

z víček hrozným žárem jak ohnivou zableskly září;

  

z bohatých skvostných darů se těšil, drže je v rukou.

Ale když dost již dlouho se nadíval na skvostné dílo,

  

ozval se ke své matce a pravil perutná slova:

„Zbroj tu mi, matko, dal bůh, vždyť taková může jen býti

  

dílem nesmrtných bohů — to nesvede smrtelný člověk!

Nyní ovšem se já již vyzbrojím, avšak se hrozně

  

bojím, že po čas boje mi statnému Menoitiovci

  

do ran vbodených kopím se zatím usadí mouchy,

  

  

uvnitř se zlíhnou larvy a mrtvé zohyzdí tělo,

  

z něhož je zahlazen život, a celé tělo že zetlí.“

Thetis třpytivých nohou mu na to zas pravila toto:

  

„Synáčku, o tuto věc v svých prsou starostí neměj!

  

O to se pokusím já, bych zahnala plaché ty roje,

  

mouchy, jež hlodají muže, když pozbudou života v boji.

  

Neboť kdyby tu ležel až do konce plného roku,

  

bude mu po všechen čas pleť netknuta, ano i lepší.

Ty však v poradní sněm teď svolej danajské vůdce,

  

hněvu, jejž na krále máš, dej výhost, na vládce lidu,

  

potom se do boje chystej, co nejrychlej, v sílu se oděj!“

Takto mu pravila Thetis a odvážnou statnost mu vdechla,

  

potom však božský balsám a rudý Patroklu nektar

  

do nosních dírek kápla, by porucha těla se netkla.

### Achilleus se chystá do boje

  

Od rychlých korábů svých voj Danaů valem se hrnul:

  

nejinak mrazný sníh k nám lítá s oblohy hustě,

  

nárazem Borea hnán, jenž v jasném nebi se rodí,

  

stejně se tehdáž přilby, jež leskem se blyštěly skvělým,

  

z lodí hrnuly hustě, i uprostřed vypouklé štíty,

  

krunýře pevných plátů a dlouhá z jasanu kopí.

K obloze dorážel třpyt, kol celá zaplála země

  

od lesku kovových zbraní, a dupot se ozýval nohou;

  

Achilleus, slavný rek, v jich středu si oblékal výzbroj.

Ozval se skřípot zubů a z očí mu plameny plály,

  

které jak ohnivá zář z nich sršely — v srdce mu vnikal

  

nesnesitelný bol — rek hněvem na Tróy soptě,

  

božské dary si bral, jež Héfaistos mistrně zrobil:

Holeně ze všeho nejdřív si položil okolo lýtek,

  

krásné, které k nohám mu vázaly stříbrné spony,

  

potom těžký krunýř si připínal okolo prsou.

Stříbrem zdobený meč pak na svá pověsil plece,

  

bronzový, potom si štít vzal do ruky, velký a pevný,

  

z kterého jasný lesk, jak z měsíce, do dálky zářil.

Podobně na moři jest, když lodníkům zjeví se záře

  

z plamene rozhořelého, jenž vysoko na horách hoří,

  

v samotě, v ohradě stád, však lodníky proti jich vůli

  

vichřice na rybné moře a daleko od přátel ženou —

  

nejinak sálala zář až k nebesům z rekova štítu,

  

krásného, úpravného. — Pak pevnou na hlavu přilbu

  

vložil, zdvihnuv ji rukou.

  

                                                Jak na nebi hvězda se leskla

  

přilbice s chocholem z žíní a kolem vlásiny vlály,

  

ze zlata, které v hřeben bůh Héfaistos zasadil hustě.

Potom zkusil se sám v té výzbroji Achilleus slavný,

  

zdali mu přiléhá dobře a sličné údy jsou volné:

  

výzbroj byla jak křídla a zdvíhala vládyku mužstva.

Nato pak otcův oštěp si Achilleus vytáhl z pouzdra,

  

těžký, velký, pevný. Jím nemohl z Achaiů nikdo

  

mávat — jen Achilleus sám jím jediný mávnouti uměl.

  

Pélijský jasan to byl, jejž Cheirón s vrcholu hory

  

Pélia daroval otci, by rekům přinášel zhoubu.

Koně mu Alkimos rek pak zapřahal s Automedontem,

  

horlivě: řemeny prsní jim připjali krásné a vtiskli

  

udidla do jejich tlamy a otěže vázali vzadu

  

ke korbě důkladně sbité. Pak bičík uchopil rukou

  

lesklý, do dlaně vhodný, a vyskočil Automedón

  

na vůz, pak oděn jsa v zbroj, též Achilleus odzadu vstoupil,

  

třpytě se výzbrojí svou jak zářící na nebi Jasoň.

Hrdina strašlivě vzkřikl a na koně otcovy zvolal:

  

„Xanthe a Balie moji, vy z Podargy synové slavní,

  

líp teď myslete na to, jak spasit řidiče svého

  

opět v Danaů mužstvo, až zápasu budem už syti,

  

ne jak Patrokla mého jste nechali mrtvého ležet!“

Rychle mu zpode jha kůň zas pravil, střelhbitý v běhu,

  

Xanthos, nakloniv hlavu, i vypadla koňovi hříva

  

z podkladu pode jhem z jařma, až k samé splývajíc půdě —

  

Héré bělostných loktů mu schopnost poskytla řeči —:

„Ovšemže, aspoň nyní, tě spasíme, obrovský reku,

  

je ti však záhuby den již nablízku, vinni však nejsme,

  

nýbrž veliké božstvo a mocný života osud.

Nevzali pro naši lenost a pro naši váhavost v běhu

  

Trójané Patroklův krunýř a jemu ho nesňali s plecí,

  

nýbrž přemocný bůh, syn Látóny kadeří krásných,

  

zabil ho v předních řadách a Hektoru oslavu zjednal.

My bychom s Zefyrem samým i o závod běžeti mohli,

  

který přec nejrychlejším jest nazýván — tvůj je však osud,

  

abys tu Achille sám byl skosen bohem a mužem.“

Tak tam promluvil kůň — pak Lítice vzaly mu mluvu.

Achilleus rychlý v běhu, pln nevole, odvětil takto:

  

„Xanthe, nač věstíš mi smrt? Toť nijak potřeba není!

  

Vímť já dobře i sám, jak tady mi souzeno zemřít,

  

daleko otce i matky — než přestat nechci ni takto,

  

dokavad trójský lid bych dosyta neprohnal v bitvě.“

S křikem pak do předních řad hnal spřežení jednokopytné.
