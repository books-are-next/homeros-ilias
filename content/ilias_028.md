---
title: ZPĚV XX\.
contentType: poetry
---

<section>

Tak se tam Achajci v boj již chystali u lodí křivých,

</section>

<section>

s tebou, Péleův synu, jenž bojů vždycky byl’s dychtiv.

Trójští se naproti nim zas chystali na vršku pláně.

### Bohové jdou do boje

</section>

<section>

S Olympu, plného roklin, dal Kronovec Themistě rozkaz,

</section>

<section>

svolat do schůze bohy. I chodila bohyně všude,

</section>

<section>

velíc veškerým bohům, by do domu Diova přišli.

Nikdo, až na Ókeana, tam nechyběl z říčního božstva,

</section>

<section>

také žádná z nymf, jež bydlí v půvabných hájích,

</section>

<section>

v horských pramenech řek neb v luzích porostlých travou.

Když již sešli se v dům, v němž oblačný Kronovec bydlil,

</section>

<section>

v loubích, hlazených krásně, si usedli, kterážto kdysi

</section>

<section>

umělým rozumem svým bůh Héfaistos zbudoval otci.

U Dia božský sbor byl shromážděn — Themisty rovněž

</section>

<section>

poslechl Zemětřas vládce a přišel mezi ně z moře,

</section>

<section>

sedl si do jejich středu a zkoumal Diovu vůli:

„Copak že’s, vladaři blesků, zas povolal do schůze bohy?

</section>

<section>

Máš stran trójských vojsk neb danajských nějaký záměr?

</section>

<section>

Jejich bitky a boj již za malý okamžik vzplanou.“

Kronovec, oblačný Zeus, zas těmito odvětil slovy:

</section>

<section>

„Výborně, Zemětřase, můj úmysl v hrudi jsi poznal,

</section>

<section>

proč jsem povolal vás: jest líto mi záhuby lidu.

Ovšem budu já sám dlít v roklině olympské hory,

</section>

<section>

sedě, a budu se dívat a bavit se. — Ostatní všichni

</section>

<section>

jděte, ať do středu Tróův i Danaů přijdete rychle

</section>

<section>

na pomoc oběma jim, jak každého náklonnost pudí!

</section>

<section>

Kdyby se Achilleus sám měl s Trójany potýkat bojem,

</section>

<section>

rychlého Péléovce ni na krátkou nezdrží chvíli —

</section>

<section>

vždyť již dřív, jak zhlédli ho jen, hned couvali hrůzou,

</section>

<section>

nyní, když hrdinův duch jest pro druha rozhněván strašně,

</section>

<section>

strach mám, že trójskou zeď, byť naproti osudu, zboří.“

Takto jim Kronovec pravil a roznítil urputnou bitvu.

Bohové, smýšlením různí, se do boje vydali všichni:

</section>

<section>

Athénská Pallas a Héré šly v achajské ležení lodní,

</section>

<section>

Hermeiás, rychlý posel, jenž proslul nad jiné všecky

</section>

<section>

nadmíru bystrou myslí, a Poseidón chvějící zemí.

</section>

<section>

Héfaistos, bezuzdný silou, se ubíral zároveň s nimi,

</section>

<section>

kulhaje, tenká lýtka jen stěží se viklala pod ním.

Arés, jiskřící přilbou, šel k Trójanům, s Areem kráčel

</section>

<section>

Foibos s dlouhými vlasy, a Artemis, střelkyně šípů,

</section>

<section>

úsměvná Afrodíté a také Xanthos a Létó.

Dokavad božský sbor byl vzdálen smrtelných mužů,

</section>

<section>

vítězství achajský lid měl zajisté, neboť se zjevil

</section>

<section>

Achilleus — dlouhý čas byl trudného válčení vzdálen.

Trójanům hrozný strach vjel do údů, každému zvláště,

</section>

<section>

hrůzou, když na očích měli, jak září zbraněmi svými

</section>

<section>

Achilleus rychlý v běhu, jak Arés, záhubce mužstva.

Když pak v bojiště střed již bohové olympští vešli,

</section>

<section>

budivoj, prudký Svár byl roznícen, křičela Pallas,

</section>

<section>

jednak se k příkopu stavíc, jenž podél hradby se táhl,

</section>

<section>

jednak na šumný břeh, kdež hlasem volala zvučným.

S protějška Arés křičel, jsa chmurné vichřici roven;

</section>

<section>

volal s temene hradu a pobádal Trójany všecky,

</section>

<section>

nebo zas při Simoentu dle Kallikolóny se žena.

Takto je s obou stran tam jitřili blažení bozi,

</section>

<section>

v krutý je vedouce boj, v nich těžký budíce rozpor.

Otec tu bohů a králů, syn Kronův, zahřímal strašně,

</section>

<section>

shůry — a odspodu zas bůh Poseidón zatřásl hrozně

</section>

<section>

zemí bez konce velkou, a strmými horskými vrchy.

</section>

<section>

Pod Ídou, bohatou zdroji, se veškero podhoří třáslo,

</section>

<section>

třásly se vrcholy též, hrad trójský a danajské lodi.

Zhrozil se Aidóneus, bůh podsvětí, v útrobách zemských,

</section>

<section>

s hrůzou seskočil s trůnu a zaúpěl, že by snad mohl

</section>

<section>

Zemětřas Poseidáón mu nad hlavou roztrhnout zemi,

</section>

<section>

jeho pak obydlí odkrýt i věčným bohům i lidem,

</section>

<section>

strašná, dusná to místa, jichž hrozí se bohové sami.

</section>

<section>

Takový zdvihl se ryk, když bozi se blížili k bitvě.

Vladaři Poseidónovi se tehdáž naproti stavěl

</section>

<section>

k zápasu Apollón Foibos a v ruce měl perutné šípy,

</section>

<section>

Pallas jiskrných zraků pak naproti bohovi války,

</section>

<section>

naproti bohyni Héře pak lovkyně s vřetenem zlatým,

</section>

<section>

Artemis, střelkyně šípů, jež sestra je Jistého Střelce,

</section>

<section>

Létě pak Hermeiás silný a rychlý posel se stavěl,

</section>

<section>

velká, hlubokých vírů, šla naproti Héfaistu řeka:

</section>

<section>

Xanthos bozi ji zvou, však lidem Skamandros slove.

Bozi tak bohům se vstříc tam stavěli.

### Aineiův souboj s Achilleem

</section>

<section>

             Achilleus zatím

</section>

<section>

s Hektorem, z Priama rodem, si ze všech nejvíce žádal

</section>

<section>

srazit se v boj, vždyť prahl, by obzvlášť jeho se krví

</section>

<section>

v zápase nasytil Arés, ten štítonoš, bojovník statný.

Apollón, buditel boje, však popudil Aineia k půtce

</section>

<section>

naproti Achillu přímo a vdechl mu odvahu mužnou,

</section>

<section>

maje hlas Lykáona, jenž syn byl Priama vládce.

</section>

<section>

Jeho si podobu vzav, syn Diův, Apollón, pravil:

„Aineie, slavný rádce nás Trójanů, kde jsou tvé chlouby,

</section>

<section>

kterými trójským králům ses chlubíval, při víně sedě,

</section>

<section>

ty že chceš s Péléovcem se pustit v urputný zápas!?“

Aineiás na tuto řeč zas toto mu v odpověď pravil:

</section>

<section>

„Pročpak, Priamův synu, mě vybízíš, ačkoli nechci,

</section>

<section>

abych se s Achillem v boj teď vydával, hrdinou chrabrým?

</section>

<section>

Však bych se Achillu já, dnes po prvé, rychlému reku,

</section>

<section>

nestavěl v boj, vždyť kopím mě svým již jedenkrát zahnal,

</section>

<section>

s Ídy, když dobytek náš svým útokem přepadl náhle,

</section>

<section>

potom Lyrnéssos zbořil a Pédasos — mne ale spasil

</section>

<section>

Kronovec Zeus, jenž dodal mi sil, dal kolenům hbitost,

</section>

<section>

sic bych pod rukou jeho i Athény jistě byl padl,

</section>

<section>

která kráčela před ním a hrdinu k vítězství vedla,

</section>

<section>

velíc, by bronzovým kopím i Lelegy hubil i Tróy.

</section>

<section>

Pročež není jen tak, když člověk s Achillem válčí:

</section>

<section>

stále mu některý bůh jest po boku, chráně ho zhouby;

</section>

<section>

hrot mu i jinak jde k cíli a ve svém nestane letu,

</section>

<section>

dokavad lidským tělem by neprojel.

</section>

<section>

                         Kdyby však volně

</section>

<section>

bůh dal rozhodnout bitvu, tu věru mu nebude snadno

</section>

<section>

zvítězit, byť se i chlubil, že naskrz celý je z kovu.“

Na to mu Apollón vládce, syn Diův, odvětil takto:

</section>

<section>

„K bohům žijícím věčně ty _také_ s prosbou se obrať,

</section>

<section>

hrdino, neboť ty _též_ máš původ z Diovy dcery,

</section>

<section>

z Afrodíty, však on — jen z nižší je bohyně zrozen.

</section>

<section>

Máť tvá pochází z Dia — a ona jen z mořského starce.

Chutě jen nezlomný hrot nes kupředu — nijak se nedej

</section>

<section>

děsivým slovem jeho ni hrozbami od boje zvrátit!“

Řekl a nadbytek sil v něm vznítil, vladaři lidu:

</section>

<section>

vykročil z první řady, jsa oděn v jiskřivý krunýř.

Héře však bělostných loktů syn Anchísův neušel statný,

</section>

<section>

kterak vojínů shlukem se naproti Achillu béře;

</section>

<section>

pročež svolala bohy a v jejich pravila středu:

„Oba teď, Poseidóne i Athéno, uvažte sami,

</section>

<section>

bedlivě na mysli své, jak dále si počínat máme:

</section>

<section>

Aineiás vyšel tamhle, jsa oděn v jiskřivý krunýř,

</section>

<section>

naproti Péléovci — a poslal ho Apollón Foibos.

Nuže, teď _my_ zas hleďme jej nazpátek odvrátit z boje,

</section>

<section>

z těchto zde míst, neb některý z nás nechť Achillu stane

</section>

<section>

po bok a sílu mu dá, ať nijak potřeben není

</section>

<section>

ničeho ve své mysli a zví, jak nejlepší z bohů

</section>

<section>

milují jej, však bezmocni jsou, kdož dávnou už dobu

</section>

<section>

od Tróů odvrátit válku a líté vraždění hledí!

S Olympu všichni jsme sem přec sestoupli, chtějíce míti

</section>

<section>

účast tohoto boje, by nic ho tu nestihlo zlého,

</section>

<section>

dnes — však v pozdější čas nechť utrpí, cokoliv Osud

</section>

<section>

nití mu upředl v den, v němž máť jej zrodila na svět.

</section>

<section>

Nezví-li o věci té syn Péleův vnuknutím božím,

</section>

<section>

pojme ho strach, když některý bůh s ním v boji se utká,

</section>

<section>

neboť hrozná je věc, když bohové zřejmě se zjeví.“

Zemětřas Poseidáón jí na to zas odvětil takto:

</section>

<section>

„Jen se tak nedurdi, Héro — toť nerozum! — Nač je to třeba?

</section>

<section>

Nechtěl bych — alespoň já — nás druhé sváděti bohy,

</section>

<section>

bychom se pouštěli v boj — jsmeť mnohem silnější nad ně.

Z příčiny té radš pojďme a tuhle si sedněme všichni,

</section>

<section>

na hlídku, stranou stezky — boj mužů starostí bude.

</section>

<section>

Kdyby však Apollón Foibos neb Arés bojovat počal,

</section>

<section>

buď že by Achillu bránil, neb nechtěl nechat ho válčit,

</section>

<section>

ihned potom i nám spor zápasu rozvinut bude

</section>

<section>

naproti nim — pak myslím, že zakrátko zahnáni z boje,

</section>

<section>

odejdou na Olymp nazpět a do schůze ostatních bohů,

</section>

<section>

zdoláni rukou naší a velkou převahou síly.“

Poseidón tmavých vlasů šel napřed po těchto slovech

</section>

<section>

na násyp Hérákléův, jenž s dvojí byl nasypán strany,

</section>

<section>

vysoký, který Pallas i Trójané stavěli kdysi,

</section>

<section>

aby se zachránit mohl a vyhnout obludě mořské,

</section>

<section>

kdyby se za rekem v pláň snad pustila od kraje břehu.

Tam tedy Poseidáón i druzí si bohové sedli,

</section>

<section>

neprůzračnou mhou však dříve si pokryli plece.

Na čele Kallikolóny zas bohové trójští si sedli

</section>

<section>

s Areém, zhoubcem měst, též s tebou, zářící Foibe.

</section>

<section>

Oni tak s obou stran tam sedíce, v úvahu brali

</section>

<section>

záměry své, však začíti boj — jak jedni, tak druzí —

</section>

<section>

bohové váhali přec — Zeus ve výši seděl a velel.

Vojskem se celá pláň jen hemžila, třpytíc se kovem

</section>

<section>

mužů i jejich koní. I duněla pod kroky země

</section>

<section>

vojínů kvapících v boj.

</section>

<section>

             Dvé reků se nad jiné předních

</section>

<section>

scházelo do středu šikův, a po boji dychtili oba,

</section>

<section>

Aineiás z Anchísa rodem, i Achilleus, hrdina slavný.

První Aineiás byl, jenž přišel s hrozivou tváří,

</section>

<section>

těžkou kývaje přilbou, a nastavil k ochraně prsou

</section>

<section>

velký útočný štít, svým bronzovým mávaje dřevcem.

Vyrazil s druhé strany zas Achilleus, podoben lvovi,

</section>

<section>

lupiči, jejž dav mužů se snaží života zbavit,

</section>

<section>

shluklých, veškera ves — lev nejdřív nedbaje na ně,

</section>

<section>

kráčí, ale když kdos jej z bojovných jinochů raní,

</section>

<section>

kopím, tu otevře tlamu a shrbí se, pěna kol zubů

</section>

<section>

vstává, a mužný se duch v něm svírá, v útrobách jeho,

</section>

<section>

ohonem s obou stran své mohutné boky a žebra

</section>

<section>

šlehá zprava i zleva a sám se tak pobízí k boji.

Vztekem žene se přímo, žár ve zraku, zdali by mohl

</section>

<section>

zardousit někoho z nich neb zhynout v popředí vřavy —

</section>

<section>

podobně mužným duchem a hněvem byl Achilleus nutkán,

</section>

<section>

Aineiu, chrabrému reku, se naproti postavit k boji.

Když tak na sebe jdouce, již docela nablízku byli,

</section>

<section>

slavný Achilleus rychlý jej první oslovil takto:

„Copak že’s takový kus teď vykročil, daleko z řady?

</section>

<section>

Či by tě vlastní duch snad pobízel bojovat se mnou?

</section>

<section>

Trójanů, statných jezdců, si troufáš státi se vládcem,

</section>

<section>

jako je Priamos sám? — Ó kdybys mě třeba i zabil,

</section>

<section>

proto ti Priamos přec té hodnosti do rukou nedá!

</section>

<section>

Vždyť přec syny má sám — jest rozumný — není přec blázen!

Či ti snad trójský národ dal úděl nad jiné vzácný,

</section>

<section>

krásnou štěpnici plodnou a ornici, abys je pěstil,

</section>

<section>

kdybys mě života zbavil?

</section>

<section>

             Však stěží to vykonáš asi!

Však jsem tebe, jak mním, už jednou zapudil kopím. —

</section>

<section>

Nevíš-li již, jak já kdys rychlýma nohama svýma

</section>

<section>

od skotu s ídských tě hor kdys zahnal, když jsi tam sám byl,

</section>

<section>

úprkem? — Tehdy ni jednou ses neohléd’, prchaje, po mně.

</section>

<section>

Odtud pak prchl jsi v dál, až v Lyrnéssos. — Já však to město,

</section>

<section>

za tebou pustiv se tam, jsem s Athénou zbořil a s Diem.

</section>

<section>

Mnoho jsem zajatých žen, když svobody den jsem jim odňal,

</section>

<section>

odvedl — tebe však Zeus vzal v ochranu s ostatním božstvem.

Avšak teď, jak myslím, tě nechrání, jako snad v duši

</section>

<section>

za jisté máš. — Než radím ti já, bys raději nazpět

</section>

<section>

couvl a do davu šel — jen nestav se k zápasu se mnou,

</section>

<section>

dřív než stihne tě zhouba! — Co stalo se, pozná i blázen!“

Na to se Aineiás ozval a odvětil těmito slovy:

</section>

<section>

„Jenom, Péleův synu, si nemysli, _mne_ že snad slovy

</section>

<section>

zděsíš jak malého chlapce! — Vždyť já přec dovedu také

</section>

<section>

pronést hanlivé řeči a chlubná promluvit slova.

Vzájemně známe svůj rod, své rodiče vzájemně známe,

</section>

<section>

slyšíce proslulou zvěst, jež koluje u smrtných lidí —

</section>

<section>

očitě neviděl’s mých — já tvých jsem neviděl rovněž.

Péleus je roditel _tvůj__,_ muž hrdinský, jakož se praví,

</section>

<section>

Thetis kadeří krásných tvá rodička, zrozená v moři.

_Já_ však pyšnit se mohu, že pocházím z chrabrého reka,

</section>

<section>

Anchísa — moje pak máť jest bohyně Afrodíté.

Jedni se z rodičů těch teď rozpláčí nad milým synem,

</section>

<section>

dnes, vždyť nemohu myslit, že pouhými dětskými slovy

</section>

<section>

takto se rozejdem zase a z bitvy se vrátíme ke svým.

Jestli však o tom bys chtěl též slyšeti, abys to věděl,

</section>

<section>

o rodu rodiny naší, jejž lidé přemnozí znají:

</section>

<section>

Diovi oblačnému se zrodil Dardanos nejdřív,

</section>

<section>

založil dardanský hrad — vždyť nebylo Ília ještě,

</section>

<section>

města to smrtných lidí, tou dobou na pláni trójské:

</section>

<section>

na Ídě, bohaté zdroji, lid sídlil, na jejích svazích.

Vládyka Erichthonios se potom z Dardana zrodil,

</section>

<section>

který z pozemských lidí měl na světě bohatství nejvíc.

</section>

<section>

Jemu tři tisíce klisen se na travných lučinách páslo,

</section>

<section>

plodných, a hříbata bujná v nich budila radost a pýchu.

K některým Boreés sám vzplál láskou, jak se tam pásly:

</section>

<section>

změnil se v černého hřebce a takto pak s nimi se sblížil;

</section>

<section>

ony pak staly se březí a dvanáct zrodily hříbat.

Jestliže skákali někdy ti koníci po zemi živné,

</section>

<section>

přes vršky klasů se nesli, a žádný nezlomil stýblo,

</section>

<section>

když pak skákali někdy též po širém hladiny hřbetu,

</section>

<section>

po vršcích zpěněných vln jen lítali příbojem moře.

Trós byl z Erichthonia a zrodil se za vládce Tróům.

Synů se hrdinských tré pak zrodilo z vladaře Tróa:

</section>

<section>

Assarakos a Ílos a Ganyméd podobný bohům,

</section>

<section>

který z pozemských lidí byl na světě nejkrásnější:

</section>

<section>

však ho též unesli bozi, by Diovi naléval nektar,

</section>

<section>

pro jeho velkou krásu, by sídlil ve sboru bohů.

Chrabrému Láomedontu dal život vládyka Ílos,

</section>

<section>

Títhónos z Láomedonta a Priamos synové vzešli,

</section>

<section>

Klytias, Hiketáón, druh Areův, statečný Lampos.

Z otce pak Assaraka se Kapys a Anchísés zrodil,

</section>

<section>

z Anchísa pocházím já, však z Priama slavený Hektór.

Z takého původu tedy a z také pocházím krve.

Mužům statečnost Zeus buď zvětšuje, nebo ji menší,

</section>

<section>

jak si kdy umíní sám — jest mocný nad jiné všecky.

O věci té však nemluvme již jak dětinští hoši,

</section>

<section>

stojíce naproti sobě, ač kol jest zuřivá bitva.

Mnoho je po ruce han nám oběma, které lze říci,

</section>

<section>

tolik, že stoveslý koráb by nemohl unést jich tíže.

</section>

<section>

Mrštný je lidem jazyk a na něm hovorů mnoho,

</section>

<section>

všelikých — rejiště slov jest rozsáhlé na dél i na šíř.

Jaké promluvíš slovo, ne jinaké uslyšíš nazpět.

Avšak nač je nám třeba se hádkou a různicí nyní

</section>

<section>

navzájem do očí přít, jak pro svár hubící život

</section>

<section>

občas dělají ženy, když velkou se rozlítí zlostí,

</section>

<section>

do středu ulice vyjdou a jedna tam vyčítá druhé,

</section>

<section>

ať je to pravda, či není — i k tomu jsou puzeny hněvem.

Od boje, po němž prahnu, mne pouhou nezvrátíš řečí,

</section>

<section>

dokavad nesvedeš boj svým oštěpem.

</section>

<section>

             Nuže teď rychle

</section>

<section>

kovaným oštěpem svým již jeden druhého zkusme!“

Řekl a v děsný štít, ten hrozný, zarazil kopí,

</section>

<section>

obrovské — příšerný zvuk kol hrotu se ze štítu ozval.

Štít však Péleův syn svou pravicí od těla zdvihl,

</section>

<section>

zděsiv se, neboť myslil, že Aineiás, hrdina chrabrý,

</section>

<section>

stinným oštěpem svým jej prorazí docela snadno.

</section>

<section>

Bláhový! — Nepomnělť rek jak ve svém srdci, tak v mysli,

</section>

<section>

nijak že není snadno, by skvostné od bohů dary

</section>

<section>

mohly kdy zničeny býti a podlehnout smrtelným mužům.

Pročež nemohl tenkrát ni Aineiův obrovský oštěp

</section>

<section>

proniknout — zlatá vrstva, dar bohův, zdržela kopí.

Přece však vrstev dvé hrot prorazil — ještě jich zbylo

</section>

<section>

tré, vždyť vrstev pět v něj chromý položil mistr:

</section>

<section>

dvé bylo vrstev z bronzu a dvé zas zespodu z cínu,

</section>

<section>

jediná ve středu zlatá, jež zdržela z jasanu kopí.

Druhý Achilleus zas svým stinným oštěpem mrštiv,

</section>

<section>

ve štít veskrze stejný jím udeřil Anchísovce

</section>

<section>

poblíž krajního lemu, kde nejtenčí běžel pruh kovu,

</section>

<section>

nejtenčí kožený pruh jej pokrýval. — Pélijský jasan

</section>

<section>

veskrz pronikl štítem, jenž pod jeho úderem praskl.

Aineiás ale se skrčil a štít svůj nad sebe zvedl,

</section>

<section>

hrůzou — oštěpu hrot však přeletěv přes jeho záda,

</section>

<section>

za ním vbodl se v zem, když prorazil obojí vrstvu

</section>

<section>

štítu, jenž tělo mu kryl. — Rek vyhnuv se dlouhému kopí

</section>

<section>

stanul, a nesmírná úzkost se rozlila po očích jeho:

</section>

<section>

ztrnul, když utkvěl mu hrot hned za zády.

</section>

<section>

               Achilleus zatím

</section>

<section>

meč svůj vytasil ostrý a zuřivě vyrazil na něj,

</section>

<section>

strašlivým hlasem křiče.

</section>

<section>

             Vtom pozdvihl Aineiás rukou

</section>

<section>

balvan veliké tíže — dva muži by sotva ho nesli,

</section>

<section>

jací nyní jsou lidé — on jediný snadno jím mával.

Byl by ho býval ještě, jak útočil, balvanem praštil

</section>

<section>

v přilbu neb veliký štít — však ten by mu odvrátil zhoubu —:

</section>

<section>

mečem však Péléovec by býval zblízka ho zabil —

</section>

<section>

bystře však Poseidáón jej zahlédl, Zemětřas slavný.

Bez dlení k nesmrtným bohům se ozval těmito slovy:

</section>

<section>

„Žel, jest velmi mi líto, že Aineiás, hrdina chrabrý,

</section>

<section>

má být Achillem zabit a sejít v Hádovo sídlo,

</section>

<section>

Apolla, Jistého Střelce, jsa poslušen vybídky k boji,

</section>

<section>

bláhový — žalnou zhoubu mu odvrátit nebude moci!

Avšak nač má onen, jsa bez viny, snášeti strasti,

</section>

<section>

zbůhdarma, pro cizí žal, vždyť libé oběti vždycky

</section>

<section>

Aineiás dává bohům, již bydlí na nebi širém.

Nuže, teď _my_ zas hleďme jej vyvést z dosahu smrti,

</section>

<section>

aby se Kronův syn pak nehněval, kdyby mu zabil

</section>

<section>

Achilleus tohoto muže — vždyť uniknout dáno mu losem,

</section>

<section>

aby tak bez dítek nebyl a beze stop nezmizel zcela

</section>

<section>

Dardanův rod, jejž nejvíce Zeus měl ze synů v lásce,

</section>

<section>

kteří se zrodili z něho a ze žen smrtelných rodem;

</section>

<section>

neboť Priamův rod již Kronovec v nenávist pojal:

</section>

<section>

pročež nad lidem trójským teď Aineiás povládne mocně,

</section>

<section>

po něm i synové synů, již v příštích dobách se zrodí.“

Bohyně výrazných zraků mu pravila, vznešená Héré:

</section>

<section>

„Zemětřase, ty sám stran hrdiny rozhodni v mysli,

</section>

<section>

měl-li bys od smrti teď jej zachovat, či ho již nyní

</section>

<section>

Achillu Péléovci dát zahubit — třeba byl zdatný!

Vždyť přec my jsme to byly, jež mnohé jsme přísahy vyřkly

</section>

<section>

před tváří všechněch bohů, já sama i Athénská Pallas,

</section>

<section>

od žádného že z Tróů den záhuby odvracet nechcem,

</section>

<section>

kdyby i celá Trója se hltavým rozplála ohněm,

</section>

<section>

planouc, a danajský voj, lid bojovný, Ílion pálil.“

Zemětřas Poseidáón, jak uslyšel výpověď tuto,

</section>

<section>

kvapem bitvou kráčel, a zmateným oštěpů kláním

</section>

<section>

přišel, kde Aineiás právě a slavný Achilleus byli,

</section>

<section>

hned pak jednomu z nich kol zraků rozestřel chmuru,

</section>

<section>

Achillu Péléovci — pak jasan kovaný krásně,

</section>

<section>

který Aineiás chrabrý měl ve štítě, vytrhl chvatně,

</section>

<section>

načež Péléovci jej nakvap položil k nohám.

</section>

<section>

Aineia od země zvedl a pak jej do výše hodil:

</section>

<section>

mnohé tu hrdin řady a mnohé koňů a vozů

</section>

<section>

vzduchem přeletěl rek, byv vymrštěn z bohovy ruky,

</section>

<section>

načež dopadl na zem, až za bojem, divokým vřavou,

</section>

<section>

v místě, kde Kaukónů lid již chystal se do boje jíti.

</section>

<section>

Zemětřas Poseidáón pak přistoupiv docela blízko,

</section>

<section>

takto se ozval k němu a pravil perutná slova:

</section>

<section>

„Kdopak tě vybízí z bohův, ó Aineie — takého blouda,

</section>

<section>

ty abys s Péléovcem se pouštěl do boje chrabrým,

</section>

<section>

který je silnější tebe a milejší nesmrtným bohům?!

</section>

<section>

Pročež, kdyby ses s ním měl sraziti, raděj se vyhni!

</section>

<section>

Abys přes osud svůj pak nevešel v Hádovo sídlo!

</section>

<section>

Ale až Péleův syn své smrti a osudu dojde,

</section>

<section>

tehdy si odvahy dodej a v předních se potýkej řadách!

</section>

<section>

Žádný z Achaiů jiný ti nevezme života tvého!“

</section>

<section>

Pravil a nechav ho tam, když všecko mu zevrubně řekl,

</section>

<section>

rychle se k Achillu vrátil a s očí mu rozptýlil chmuru,

</section>

<section>

božskou — Péleův syn, pln podivu, vyvalil oči,

</section>

<section>

potom nevole pln děl ke své zmužilé duši:

</section>

<section>

„Nastojte! Veliký div teď vidím na vlastní oči,

</section>

<section>

na zemi oštěp tu můj jest položen, nikde však muže

</section>

<section>

nevidím, po kterém hrot jsem vymrštil, chtěje ho zabít.

</section>

<section>

Vskutku, i hrdina ten jest milý nesmrtným bohům! —

</section>

<section>

Já jsem už opravdu myslil, že naprázdno chlubí se jenom.

</section>

<section>

Tedy si běž! — Však zajde ho chuť zas jindy mě zkoušet —

</section>

<section>

ježto’s mi jen tak tak teď vyvázl, uniknuv smrti!

</section>

<section>

Já ale achajský lid zas povzbudím, dychtivý války,

</section>

<section>

abych, vyjda jim vstříc, též druhých Trójanů zkusil.“

### Achilleus porazí Trójany na hlavu

</section>

<section>

Řekl a řadami kvapil a pobízel každého muže:

„Opodál trójských vojsk již nestůjte, Achajci slavní,

</section>

<section>

nýbrž se vrhněte v boj, muž na muže, bojujte s chutí!

</section>

<section>

Těžké věru mi jest, ač muž jsem nad jiné silný,

</section>

<section>

na tolik lidí se vrhnout a se všemi samoten válčit —

</section>

<section>

neboť ni nesmrtný Arés ni bohyně Athénská Pallas

</section>

<section>

jícnem takové seče by nemohli projít a válčit!

Pokud však rukama svýma i nohama zmohu a silou,

</section>

<section>

doufám, že docela nic já nezmeškám, ani dost málo,

</section>

<section>

nýbrž prorazím šik, skrz naskrze — z Trójanů nikdo

</section>

<section>

nebude radosti mít, jak nablízko dřevce mi přijde.“

</section>

<section>

Takto jim dodával síly.

             Též na Tróy slavený Hektór

</section>

<section>

hlasem mohutným vzkřikl a slíbil se s Achillem bíti:

„Trójané, chrabří muži, jen Achilla nikdo se neboj!

</section>

<section>

_Slovy_ též _já_ bych válčil — i naproti nesmrtným bohům —

</section>

<section>

kopím šlo by to hůř, vždyť mnohem jsou mocnější nad nás.

Ani však Achilleus sám všech řečí nesplní vždycky,

</section>

<section>

nýbrž vyplní jedno, a druhé přetrhne v půli!

S ním já pustím se v boj, byť ruce měl podobny ohni,

</section>

<section>

ruce měl podobny ohni a žhavému železu mysl!“

Takto jim dodával síly, ti naproti pozdvihli kopí,

</section>

<section>

Trójané, srážka dvou vojsk již nastala, vřava se strhla.

Tehdy se přiblížil Foibos a takto se k Hektoru ozval:

</section>

<section>

„Nijak se nepouštěj ještě, ó Hektore, s Achillem v souboj,

</section>

<section>

nýbrž v zástupu mužů a z válečné vřavy s ním bojuj,

</section>

<section>

aby tě nebodl kopím neb na blízku nesekl mečem!“

Pravil, a ve shluk mužů se Hektór uchýlil nazpět,

</section>

<section>

zděšen, když postřehl zvuk, jak Foibos promluvil k němu.

Achilleus na Tróy vrazil, jsa oděn v obranu ráznou,

</section>

<section>

strašlivým hlasem křiče. I usmrtil Ífitióna,

</section>

<section>

chrabrého Othryntovce, jenž velel četnému lidu.

Othrynteus, bořitel měst, jej zplodil z rusalky víly,

</section>

<section>

pod Tmólem krytým sněhem a v úrodné krajině hydské.

</section>

<section>

Jej, jak zpříma naň hnal, svým kopím Achilleus bodl,

</section>

<section>

rovnou do středu hlavy, jež ve dví se rozštípla celá;

</section>

<section>

padl, až duněla zem.

</section>

<section>

             Rek zajásal, Achilleus slavný:

</section>

<section>

„Ležíš tu, Othryntovce, jenž nejstrašnější jsi z mužů!

</section>

<section>

Tady tě postihla smrt — však rodná kolébka tvoje

</section>

<section>

při plese Gýgajském jest, kdež leží ti otcovský úděl,

</section>

<section>

při toku rybného Hyllu a u vod vířného Hermu.“

</section>

<section>

Tak tam s jásotem mluvil — tma zastřela padlému oči.

</section>

<section>

Obruče achajských vozů tam drtily mrtvolu jeho

</section>

<section>

v prvém pořadí seče.

</section>

<section>

             Pak hrdinu Démoleonta,

</section>

<section>

syna to Anténorova a zdatného obránce v bitvě,

</section>

<section>

oštěpem poranil v skráň skrz přilbici s bronzovým čelem,

</section>

<section>

aniž přilbice bronz jej zadržel: do hlavy vnikl

</section>

<section>

oštěpu hrot, v ní prorazil kost, až v hlavě mu mozek

</section>

<section>

celý zalila krev — tak zabil ho, jak se naň řítil.

Potom však Hippodamanta, jak skočiv se svého vozu,

</section>

<section>

před ním utéci chtěl, svým dřevcem poranil do zad.

</section>

<section>

Zařičel, pouštěje ducha, jak býk, jenž zařičí hrozně,

</section>

<section>

vladaři Poseidónovi jsa k oltáři za oběť vlečen,

</section>

<section>

ani ho jinoši vlekou, a má z nich Zemětřas radost.

</section>

<section>

Taktéž zařičel padlý, a život mu opustil kosti.

Potom zas na Polydóra, jenž roven byl bohům, se vrhl

</section>

<section>

s kopím, na Priamovce.

</section>

<section>

                        Jej nechtíval do boje pustit

</section>

<section>

otec, vždyť hrdina ten byl z potomstva nejmladší dítě,

</section>

<section>

býval miláčkem jeho a ze všech v běhu byl první.

Tenkrát z hlouposti dětské, chtě ukázat obratnost nohou,

</section>

<section>

vyběhl z první řady — a milého života pozbyl:

</section>

<section>

slavný Achilleus rychlý, když přebíhal, do středu hřbetu

</section>

<section>

bodl jej oštěpem svým, kdež zlaté opasku spony

</section>

<section>

do sebe zapjaty byly a dvojí sbíhal se krunýř:

</section>

<section>

pronikl oštěpu hrot skrz naskrze, u pupku právě.

</section>

<section>

Zalkal a do kolen klesl a mlha mu zastřela oči,

</section>

<section>

temná — a vnitřnosti své, jak padal, přitáhl k sobě.

Jakmile spatřil Hektór, jak bratr se na zemi kácí,

</section>

<section>

raněn byv ostrým kopím, a v rukou vnitřnosti drží,

</section>

<section>

rázem mu tmou byl zahalen zrak — již nesnesl déle

</section>

<section>

opodál obcházet dlouho, než vyskočil, podoben ohni,

</section>

<section>

naproti Péléovci a ostrým oštěpem mával.

Achilleus, jak jej zhlédl, hned vyraziv, s jásotem zvolal:

</section>

<section>

„Tady je muž, jenž duše se mé tak bolestně dotkl,

</section>

<section>

od něhož milený druh byl zavražděn!

</section>

<section>

             Dlouho teď asi

</section>

<section>

nebudem druhu se druh již vyhýbat po drahách bitvy!“

Posupně pohleděv naň, děl slavnému Hektoru toto:

</section>

<section>

„Pojď sem blíž, ať konečný zmar v té chvíli tě stihne!“

Hektór jiskřící přilbou se nelekl, nýbrž mu pravil:

</section>

<section>

„Jenom, Péleův synu, si nemysli, _mne_ že snad slovy

</section>

<section>

zděsíš jak malého chlapce! Vždyť já přec dovedu také

</section>

<section>

pronést hanlivé řeči a chlubná promluvit slova:

</section>

<section>

vím, že’s hrdina chrabrý, a já že jsem o mnoho slabší —

</section>

<section>

avšak tahle ta věc jest ovšem v pravici boží,

</section>

<section>

zdali bych, ač jsem slabší, tě o tvůj připravil život,

</section>

<section>

oštěpem svým, vždyť hrot můj _též_ jest ostřený vpředu.“

Mrštil, napřáhnuv ruku, svým oštěpem — který však Pallas

</section>

<section>

od reka proslaveného svým dechem zvrátila nazpět,

</section>

<section>

dýchnuvši docela mírně — že k slavnému Hektoru zase

</section>

<section>

sletěl a k nohám se zpět zas položil.

</section>

<section>

             Achilleus potom

</section>

<section>

zuřivé chtivosti pln, naň vyrazil, chtěje ho zabít,

</section>

<section>

strašlivým hlasem křiče. —

</section>

<section>

             Jej zachránil Apollón Foibos,

</section>

<section>

s lehkostí, jakožto bůh, kol hustým vzduchem ho zakryv.

Třikráte za sebou rek naň vyrazil, Achilleus rychlý,

</section>

<section>

třikráte v hustý vzduch svým dřevcem bronzovým bodl:

</section>

<section>

když se však po čtvrté již chtěl rozehnat, podoben bohu,

</section>

<section>

hrozným vykřikl hlasem a zvolal perutná slova:

„Opět jsi ušel smrti, ty pse! — Již docela blízko

</section>

<section>

přišel ti zmar — však Foibos ti sám tvůj odvrátil osud,

</section>

<section>

k němuž vždycky se modlíš, když odcházíš v oštěpu praskot.

Však já tě sprovodím přec, byť později, s tebou se sraze,

</section>

<section>

jestliže na pomoc mám též já snad někoho z bohů!

Teď však na jiné Tróy zas pospíším, koho tu stihnu.“

Řekl a Dryopa ranil svým oštěpem do středu hrdla:

</section>

<section>

rovnou se k nohám mu skácel.

</section>

<section>

             Rek Dryopa ležeti nechav,

</section>

<section>

Démúchu zarazil běh — ten muž byl velký a krásný —

</section>

<section>

v koleno vraziv mu hrot, pak přiskočiv, docela zblízka

</section>

<section>

ranil ho velkým mečem a milý život mu odňal.

Život vzal Láogonovi i Dardanu, z Bianta synům:

</section>

<section>

najednou, učiniv útok, je srazil s povozu na zem,

</section>

<section>

jednoho bodnuv kopím a mečem druhého seknuv.

Trós též Alastorovec — ten k jeho se kolenům vrhl,

</section>

<section>

zda by ho ušetřit chtěl, jej zajal a živého pustil,

</section>

<section>

avšak nebral mu život a cit měl se stejným věkem —

</section>

<section>

bláhový! — neměl zdání, že ničím nedá se smířit:

</section>

<section>

nebylť to muž, jenž něžný by byl neb jemného srdce,

</section>

<section>

nýbrž nadmíru drsný. —

</section>

<section>

             On kolena obejmout hleděl,

</section>

<section>

snaže se prosit reka — ten mečem ho do jater bodl,

</section>

<section>

játra mu vyklouzla ven, proud temné krve mu z rány

</section>

<section>

potřísnil celá prsa, a temno mu zastřelo oči,

</section>

<section>

když ho již opouštěl život.

</section>

<section>

             Rek přiskočiv, Múlia ranil

</section>

<section>

do ucha oštěpem svým — hned druhým uchem mu projel

</section>

<section>

bronzový oštěpu hrot. Pak ranil do středu hlavy

</section>

<section>

Echeta Agénorovce svým mečem se zdobným jilcem.

</section>

<section>

Krví zahřál se meč kol dokola, krvavou smrtí

</section>

<section>

oči mu zastřeny byly a životním osudem mocným.

Potom Deukalióna, kde loketní svazy se pojí,

</section>

<section>

tam, skrz milené rámě, ho probodl Achilleus slavný

</section>

<section>

bronzovým oštěpem svým — ten čekal ho s raněnou rukou,

</section>

<section>

smrti se dívaje vstříc.

</section>

<section>

             Rek mečem ho do týla seknuv,

</section>

<section>

daleko odrazil hlavu i s přilbicí — mícha mu rázem

</section>

<section>

vystřikla z obratlů ven — sám na zemi natažen ležel.

Potom na Rigma vrazil, jenž syn byl Peiroův statný,

</section>

<section>

který z krajiny thrécké tam přišel, hrudnaté země.

</section>

<section>

Bodl ho do středu těla a ostří mu uvázlo v břiše —

</section>

<section>

rázem skácel se s vozu.

</section>

<section>

             Pak soudruha Aréithoa,

</section>

<section>

právě když obrátil spřež, svým ostrým udeřil kopím,

</section>

<section>

do zad a srazil ho s vozu, a oba se splašili koně.

Jako když hloubkami roklí se řítí vyprahlým horstvem

</section>

<section>

požár planoucí hrozně, a do hloubky chytají lesy:

</section>

<section>

všude jej pohání vítr a plameny do víru stáčí,

</section>

<section>

takto tam řádil všude svým oštěpem, podoben bohu,

</section>

<section>

přes padlé spěchaje vpřed — krev proudila po zemi černé.

Býky když širokých čel muž hospodář pode jho spřáhne,

</section>

<section>

chtěje, by ječmen bílý mu šlapali na mlatě v poli,

</section>

<section>

pod kroky bučivých býků se zakrátko vyluští zrní —

</section>

<section>

koně tak jednokopytní, jež poháněl Achilleus chrabrý,

</section>

<section>

šlapali po mrtvých tělech i po štítech — náprava vespod

</section>

<section>

krví zbrocena byla i okraje okolo korby,

</section>

<section>

na něž padaly kapky, jež od koňských stříkaly kopyt,

</section>

<section>

jiné s loukotí kol — syn Péleův dosíci dychtil

</section>

<section>

slávy, a krví a kalem si třísnil nezdolné ruce.

</section>

[^1]: Více o Patroklovi viz ve zvláštním odstavci tohoto úvodu „Patroklos“.

[^2]: Někdy se zdá, že básník úmyslně statečnost Hektorovu snižuje, na příklad v boji s Patroklem a v souboji s Achilleem.

[^3]: Jedni nemohli přemoci druhých a jejich zápasy byly bezvýsledny. To byl také motiv Diova zakročení.

[^4]: Jiného cíle tato část nemá. Není tedy jejím úkolem _oslava_ hrdinských činů také jiných reků achajských – že totiž básník v této části Íliady použil nepřítomnosti Achilleovy k tomu, aby je vylíčil, a tím oslavil. Básník ovšem úmyslně, obšírně a se zálibou činy jejich líčí, a tím je také oslavuje; ale to líčení děje se proto, aby básník ukázal, že sebevětší hrdinství reků achajských nestačilo, aby bez Achillea způsobilo Trójanům porážku.

[^5]: Nedbajíce této vnitřní odůvodněnosti a vnitřní potřeby, nebo snad o ní nevědouce, někteří učenci tuto část vylučovali z Íliady z důvodu, že porušuje souvislost a způsobuje těžký rozpor mezi Diovým slibem (I) a skutečným průběhem událostí. Zeus totiž přislíbil Thetidě, že Achaiové budou od Trójanů tak dlouho poráženi, dokud nedají Achilleovi dostiučinění a nepovznesou jeho potupenou čest, a hned v noci po jejím odchodu povzbudil (klamným Snem) Agamemnona k boji. Ale když ten boj ráno nastal, tu najednou místo porážky Achajů byl boj nerozhodný, ve kterém Achajové měli převahu. Teprve v druhém dni bitevním (VIII) Zeus dostál svému slibu. To je ovšem rozpor, který na první pohled bije do očí. – Ale můžeme jej dobře vysvětlit. Básník bohužel nikde nevysvětluje, proč Zeus nesplnil svého slibu hned, takže jsme tu odkázáni sami na sebe. Nezbývá než hledat vysvětlení v povaze osob a situace a hledět onen rozpor pravděpodobně vyložit – ovšemže, nemohouce se opírat o důvody básníka samého, můžeme se dopátrat jen větší neb menší pravděpodobnosti. Svůj slib, že propůjčí Trójanům vítězství nad Achajci, dával Zeus velmi nerad a s patrnou nechutí. Bylť dosud nestranný, a teď měl tuto nestrannost porušit! Věděl, jak Héré, jeho choť, Athéné, jeho nejmilejší dcera, i Poseidón, jeho bratr, nenávidí Trójanův a jak touží po záhubě Tróje, a teď měl proti nim zakročit a dávat Trójanům vítězství! Není tedy divu, že neměl valné chuti k zakročení proti Achajům a že by byl raději viděl, aby zakročovat nemusil. Snad se tedy chtěl dřív přesvědčit, jak boj za nepřítomnosti Achilleovy dopadne bez jeho zakročení, snad dokonce doufal, že Trójané, když Achilleus nebojoval, porazí Achajce sami. Proto dal prvnímu boji volný průchod. Teprv když se přesvědčil, že Trójané Achajců sami neporazí, zakročil druhého dne sám. –

Dále musíme mít na mysli, že Zeus Thetidě sice přislíbil, že dá Trójanům vítězství, ale nikde neřekl, že se to stane hned; nikde to z jeho slov určitě nevyplývá. Jisto je, že Zeus chtěl svůj slib vyplnit, vždyť to slavnostně slíbil, a také to vyplývá z jeho slov (II), ale že se asi chtěl sám dřív přesvědčit, jak dopadne boj bez Achillea. Zdá se tedy, že onen spor je jen zdánlivý, a že jej lze pravděpodobně vysvětlit, jak jsme se o to právě pokusili.

Snad se i zde setkáváme se známou básníkovou zálibou v překvapování. Vypravuje totiž věc často tak, že čtenář předpokládá, ba s jistotou očekává takového průběhu událostí, jaký z dosavadního líčení jaksi vyplývá. Ale najednou básník další průběh úplně změní. Uvádím jen jeden příklad: Z líčení ve XX. zpěvu by každý očekával, že boj bohů nastane hned. Zatím však básník líčí Aineiův souboj s Achilleem, a bohové si klidně sedli na hlídku a dívali se na boj mužů (XX); boj bohů nastal mnohem později (XXI). Snad si i zde básník podobně počínal; vzbudil domněnku, jako by porážka Achajců již již nastávala, a zatím boj byl nerozhodný. – Konečně nezapomínejme, že básník nutně potřeboval této části (II–VII) k provedení svého plánu a že snad ani nechtěl svého postupu odůvodňovat, doufaje, že čtenář sám z průběhu událostí se domyslí pravého stavu věcí.

[^6]: Tato poetická idea se zcela různí od výkladů Nietzschových.

[^7]: Patroklos bolem a rozčilením i plakal. Toto neobyčejné pohnutí přítelovo tak překvapilo Achillea, že zapomněl se zeptat na zprávu, pro niž před chvílí Patrokla sám ze stanu poslal.

[^8]: K chování Patroklovu přispěla snad i jiná ještě okolnost. Patroklos byl silný, statečný a odvážný hrdina, ale dosud neměl příležitosti, aby svou sílu, chrabrost a smělost osvědčil. Bojoval vždy jen po boku Achilleově, vedle něhož ovšem hrdinství jeho nemohlo vyniknout. Achilleus sám byl zvědav, jak se Patroklos bez něho v boji osvědčí (XVI). – Nebylo přirozeno, že Patroklos chtěl ukázat, co dovede, když bojuje sám, bez Achillea?

[^9]: Aby básník mohl provést svůj zdařilý a vskutku pěkný popis boje o mrtvolu Patroklovu, připustil některé pravděnepodobnosti, bezpochyby vědomě a úmyslně. Když Hektór byl od Aianta balvanem omráčen, ihned se sběhli přední rekové trójští, obstoupili raněného a chránili ho štíty, ostatní jej zvedli a kvapně s ním prchali z bojiště a pak jej dali vozem zavézt na bezpečné místo k řece Skamandru, kdež jej kropili vodou atd. (XIV). Čtenář, který toto místo četl, nepochopí, jak je možno, aby si Patroklova pádu Myrmidoni ani nevšimli, v jejichž čele bojoval a kteří dle XVI. nebyli daleko, zvláště když Patrokla pro jeho statečnost a vlídnost každý miloval. Také je divno, že Hektór, který přece znal důležitost Patroklovu hned, jakmile jej zabil, nechal ho ležet i se zbrojí a šel zabrat Achilleovy koně. Zavlečení Patrokla do řad trójských nebylo tenkrát ani nemožné, ani nesnadné. Dále je divno, že ani z Trójanů, ani z Achaiů nikdo se nesnažil zavléci Patrokla do svých řad, ačkoli ten den byl Patroklos prvním hrdinou zápasu – jako by nikdo o jeho pádu ani nevěděl. Jediní, kdo jej viděli padnout, byl Meneláos a Trójan Euforbos, který Patrokla první ranil. První přistoupil k mrtvole Meneláos, ale ani on se nesnažil zachránit tělo Patroklovo, nýbrž je obkročil, nastavil kopí a _čekal,_ přijde-li nějaký nepřítel. Známe-li úmysl básníkův, chápeme, proč to líčení je takové, jaké jest. Kdyby kdokoli Patrokla byl z bojiště odnesl, nebylo by líčení boje o jeho mrtvolu možné.

[^10]: Podle zp. XVIII. by čtenář čekal, že Achilleus po ničem tak netouží jako po tom, aby Hektora zabil, a že bude stíhat hlavně jej. Najednou však čteme ve zp. XXI., že Achilleus roztrhl Trójanům vojsko ve dva díly: jeden díl, v němž byl i Hektór, prchal k městu, druhý byl zatlačen do řeky Skamandru. Čekali bychom, že Achilleus bude pronásledovat oddíl, v němž byl Hektór. Ale Achilleus nechal tento oddíl klidně prchat a vrhl se za oddílem, který hledal útočiště v řece. Proč? To není neobratnost ani zapomnětlivost básníkova, nýbrž úmysl, aby mohl vylíčit boj Skamandrův s Héfaistem, vody s ohněm – část to vskutku velkolepá.

[^11]: Hektór byl už několikrát v nebezpečí života. Tak ve zp. XI. jej Diomédés udeřil tak prudce kopím do přílbice, že Hektór klesl a černé temno se prostřelo po jeho očích – odjel a tak unikl smrti. Ve zp. XIV. byl od Aianta omráčen velikým balvanem. Trójané jej odvezli k řece Skamandru, kde stěží přišel k sobě. Ve zp. ve srážce s Achilleem ho zachránil Apollón. Ale básník zachoval Hektorův život až k tomuto souboji ve zp. XXII.

[^12]: Proč vlastně Achilleus běžel k Tróji, není dost pochopitelno. Vždyť ve zp. XXII. slyšel od samého Apollóna, že Trójané už prchli do města – rozumělo se samo sebou, že Hektór také prchl do města, třebaže to Apollón výslovně neřekl. Achilleus se nemohl nadít, že Hektór ho čeká před branou.

[^13]: Nebylo možná do tohoto slovníčku pojmout všecka vlastní jména osob a věcí, je jich příliš mnoho. Zvláště zeměpisná jména až na skrovné výjimky jsou vynechána, poněvadž by výklad o nich ničím nepřispěl k porozumění místům. Jen nepatrnou část všech vl. jmen jsem do slovníčku zařadil. Jsou to předně jména, na která jsou v básni činěny narážky, jimž by čtenář bez výkladu neporozuměl, např. Marpéssa, Týdeus a jiná, a pak ovšem jména osob, jež mají v básni důležitý úkol a bylo potřeba je stručně charakterisovat, a konečně jména, jež bylo nutno vysvětlit, aby mohlo být místům porozuměno. Do slovníčku pojato jen to, co bylo k výkladu míst nezbytně nutné.

[^14]: Viz krásnou a vyčerpávající rozpravu Achilleus od Vojtěcha Hanačíka ve výr. zprávě vyššího gymn. v Žitné ulici v Praze r. 1889/90. Některé myšlenky jsem z ní ovšem přijal.
