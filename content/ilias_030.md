---
title: ZPĚV XXII\.
contentType: poetry
---

<section>

### Pád Hektorův

</section>

<section>

Tak tam válečný lid, pln zděšení, kolouchům roven,

</section>

<section>

o krásné cimbuří zdí byl podepřen, pil jen a žízeň

</section>

<section>

hasil a vysoušel pot.

</section>

<section>

                                       Tou dobou danajské mužstvo

</section>

<section>

k plecím přitisklo štíty a k hradbám přistouplo blíže.

Hektór osudem zlým byv zadržen, na místě zůstal,

</section>

<section>

před Trójou, jediný sám, blíž Skajské vysoké brány.

Tehdáž Apollón Foibos se ozval k Achillu takto:

</section>

<section>

„Proč jen, Péleův synu, mě rychlýma nohama honíš,

</section>

<section>

boha mě nesmrtného, sám smrtelný? —

</section>

<section>

                                                                            Copak’s mě ještě

</section>

<section>

nepoznal, že jsem božstvo — že dorážíš na mne tak prudce?

</section>

<section>

Copak ti s Trójany boj jest lhostejný, které jsi zahnal?

</section>

<section>

Vždyť ti už do města prchli — ty zatím zašel’s až semhle!

</section>

<section>

Mne přec nemůžeš sklát, vždyť nejsem smrtelný člověk!“

Achilleus rychlý v běhu, pln nevole, odvětil takto:

</section>

<section>

„Zklamal’s mě, svémocný Foibe, ty ze všech nejkrutší bohů,

</section>

<section>

sem až mě od městských zdí teď vylákav — sice by mnozí

</section>

<section>

do země zaryli nehty, než do města byli by vešli!

</section>

<section>

O velkou ty jsi mě čest teď připravil, Trójany spasil!

</section>

<section>

Snadná to věc! Vždyť budoucí bát ses nemusil pomsty!

</section>

<section>

Však bych pomstil se rád, jen možnost kdybych měl k tomu!“

Pravil a k městu se dal zas na pochod s bujarou myslí:

</section>

<section>

pustil se v běh, jak s povozem kůň, když vítězoslavně

</section>

<section>

během lehounkým pádí a tryskem rovinou cválá —

</section>

<section>

podobně zdvíhal nohy a ohýbal kolena hbitá.

První Priamos kmet jej spatřil na vlastní oči,

</section>

<section>

kterak září jak hvězda a plání kupředu běží.

</section>

<section>

Hvězda ta vychází v podzim a její přejasná záře

</section>

<section>

prostřed nesčetných hvězd plá na nebi v temnotě noční;

</section>

<section>

Óariónův pes též příjmím nazýván bývá:

</section>

<section>

hvězda to nejjasnější — však bývá znamením zhoubným,

</section>

<section>

neboť nebohým lidem jest nejednou původem zimnic;

</section>

<section>

podobně jemu, jak běžel, se jiskřil na hrudi krunýř.

Stařec Priamos zalkal a pěstmi se do hlavy bušil,

</section>

<section>

vysoko pozdvihl ruce, a zaúpěv, milého syna

</section>

<section>

prosil, hlasitě vzkřiknuv. —

</section>

<section>

                                                    Ten stál tam před branou městskou,

</section>

<section>

vroucí chovaje touhu, by pustil se s Achillem v zápas.

Stařec tu vzpínaje ruce, pln žalosti, takto mu pravil:

</section>

<section>

„Hektore, milý synu, ó nečekej na toho muže,

</section>

<section>

jediný, vzdálen druhých, ať záhy tě nestihne zhouba,

</section>

<section>

kdybys byl od něho sklán — jest mnohem silnější tebe!

</section>

<section>

Strašný to muž! — Kéž od bohů všech jest milován stejně,

</section>

<section>

jako je mnou!! — Pak psy by byl žrán neb dravými supy —

</section>

<section>

bez pohřbu!! — —

</section>

<section>

                                 Hrozná bolest by spadla mi ze srdce mého! —

</section>

<section>

Vždyť mě již tolika synů — tak zdatných — sirého zbavil,

</section>

<section>

zabiv neb na výspy dálné je na prodej zavézti kázav.

Teď zas dvé mých synů zde ve vojsku do města prchlém,

</section>

<section>

Lykáón s Polydórem se nikde mi nejeví očím,

</section>

<section>

zrození od Láodiky, mé manželky, vládkyně služek.

Přec-li je v táboře svém má naživě, potom je oba

</section>

<section>

za hojné zlato a měď zas koupíme, dost je ho v domě:

</section>

<section>

Altés slavného jména dal hojný majetek dceři.

</section>

<section>

Pakli však jsou již mrtvi a do domu Hádova sešli —

</section>

<section>

jaký to bol mé duši, i matčině pro syny naše!

</section>

<section>

Ostatní trójský lid jen krátko se rmoutiti bude,

</section>

<section>

ty-li jen nezemřeš též, sklán rukou Achilleovou.

Pročež za hradby pojď, ať trójské ženy a muže

</section>

<section>

zachráníš, milý synu, a nedáš velikou slávu

</section>

<section>

Péléovci a sám ať milý neztratíš život! —

Také nade mnou bídným se slituj, nebohým mužem,

</section>

<section>

dokud jsem při smyslech ještě!

</section>

<section>

                                                           Mě Kronovec na prahu stáří

</section>

<section>

zahubí osudem zlým, až mnohé zažiju strasti:

</section>

<section>

kterak vražděni jsou nám synové, vláčeny dcery,

</section>

<section>

jak jest drancován dům, jak nebohá robátka malá

</section>

<section>

v strašné válečné řeži jsou zuřivě vrhána na zem,

</section>

<section>

vražedná Achaiů pěst jak smýká snachami mými!

</section>

<section>

Já pak konečně sám kdes v předsíni paláce budu

</section>

<section>

od psů hltavých rván — až někdo mě oštěpem ostrým

</section>

<section>

bodne neb zpodálí raní a z údův odejme život —

</section>

<section>

od psů, jež v komnatách svých jsem krmíval, hlídače dveří,

</section>

<section>

ti se mou napojí krví, a potom zmámeni v duši,

</section>

<section>

ležet v předsíni budou. —

                                           Jest krásné při mládci všecko,

</section>

<section>

jestliže sklán jest v boji a kopím usmrcen ostrým,

</section>

<section>

leží — vše krásné je na něm, i po smrti cokoli vidíš.

Když však zabit je kmet, když šedé na hlavě vlasy,

</section>

<section>

šedé na bradě vousy i hanbu mu zohyzdí psové,

</section>

<section>

není žalnější los než takový, nebohým lidem.“

Takto mu pravil stařec a rval své šedivé vlasy,

</section>

<section>

s hlavy je škubaje své — však nehnul Hektoru srdcem.

S druhé strany zas máť tam kvílila, ronící slzy:

</section>

<section>

Rukou odkryla ňadra a prs svůj vyňala druhou,

</section>

<section>

potom však, roníc slzy, mu pravila perutná slova:

„V úctě ho chovej, synu, můj Hektore, soucit měj se mnou,

</section>

<section>

jestliže prs jsem ti já kdys podala, tišící žalost,

</section>

<section>

na to si vzpomeň, dítě, a uvnitř ílijských hradeb

</section>

<section>

lítému muži se braň — však sám s ním nevcházej v souboj!

Strašný to muž!! — —

                                          Vždyť kdyby tě sklál, již nebudu nad tvým

</section>

<section>

lůžkem plakati já, tvá rodička, poupátko milé,

</section>

<section>

nebude zámožná choť — než daleko, daleko od nás

</section>

<section>

u lodí achajských tamhle tě rychlí sežerou psové!“

Tak tam plakali oba a mluvili ke svému synu,

</section>

<section>

prosíce vřelým hlasem — však Hektoru nehnuli srdcem:

</section>

<section>

čekalť obrovského tam Achilla, jenž se už blížil.

Nejinak horský had v svém doupěti na muže čeká,

</section>

<section>

nažrav se zhoubných bylin — a hrozná ho naplní vzteklost:

</section>

<section>

strašné pohledy vrhá a doupětem v kruhy se svíjí,

</section>

<section>

podobně necouval Hektór, jsa naplněn nesmírnou silou,

</section>

<section>

složiv třpytivý štít, jejž podepřel o pokraj věže.

Potom však, rozpaků pln, děl ke své zmužilé duši:

</section>

<section>

„Běda mi, jestliže já teď za bránu vejdu a hradby,

</section>

<section>

obzvlášť Púlydamantem mi budou činěny výtky,

</section>

<section>

který mi dával radu, bych do města zavedl vojsko

</section>

<section>

za té zhoubné noci, kdy slavný Achilleus povstal.

</section>

<section>

Já však nedbal těch slov, což mnohem by bývalo lépe! — —

</section>

<section>

Teď když zpupností svou jsem zbavil života mužstvo,

</section>

<section>

velmi se Tróů stydím i Trójanek s vlečnými rouchy,

</section>

<section>

aby snad leckterý z nich, byť sprostší, neřekl o mně:

‚Hektór zahubil lid, svou vlastní přeceniv sílu!‘

</section>

<section>

Takto as budou mluvit — mně mnohem lépe by bylo

</section>

<section>

v souboji Achilla zabít a potom teprv se vrátit,

</section>

<section>

neb být od něho sklán — však se slávou — před samým městem.

</section>

<section>

— — —

</section>

<section>

Jakpak — — kdybych tu štít teď položil vypouklý v středu,

</section>

<section>

těžkou přilbici sňal, svůj oštěp podepřel o zeď,

</section>

<section>

sám pak naproti vyšel a Achillu, chrabrému reku,

</section>

<section>

slíbil, že Helenu vydám a s ní též poklady její,

</section>

<section>

veškery bez výjimky, jež Paris na dutých lodích

</section>

<section>

do Tróje přivezl kdys, což příčinou rozbroje bylo,

</section>

<section>

odevzdám Átreovcům, a zároveň Achaiům zvláště

</section>

<section>

jiné rozdělit hodlám, jež chová toto zde město — —

</section>

<section>

v Tróji pak ještě že dám všem kmetům přísahu složit,

</section>

<section>

oni že neskryjí nic, než na dvé rozdělí jmění,

</section>

<section>

všecko, co ve svém nitru to rozkošné ukrývá město.

</section>

<section>

— — —

Avšak načpak tu věc má milá rozjímá duše!?

</section>

<section>

K němu přec nemohu já jít s prosbami — nebude jistě

</section>

<section>

se mnou soucitu míti ni ostychu, nýbrž mě rázem

</section>

<section>

zabije bezbranného jak ženštinu — svléknu-li výzbroj.

Teď již naprosto nelze s ním dlouhé hovory vésti

</section>

<section>

o starých známých věcech, jak jinoši činí a dívky,

</section>

<section>

jinoši činí a dívky, když důvěrně hovoří spolu.

</section>

<section>

Budeť zajisté lépe co nejdřív srazit se bojem,

</section>

<section>

uzříme, kterému z nás bůh Olympský propůjčí slávu.“

Přemýšlel takto a čekal. — —

                                                       Tu Achilleus přišel až k němu,

</section>

<section>

jako by Arés to byl, ten bojovník třesoucí přilbou.

</section>

<section>

Pélijský jasan se chvěl, jejž na pravém rameni nesl,

</section>

<section>

hrozný — krunýř mu plál kol dokola, jako když někdy

</section>

<section>

září plamene žár, neb jako když vychází slunce.

Hektór, sotva ho zhlédl, jat zděšením, odvahy neměl

</section>

<section>

zůstat — i opustil bránu a uprchl, úzkosti plný.

</section>

<section>

Achilleus vrhl se za ním a v křepké spoléhal nohy.

Tak jak na horách jestřáb se lehounce rozletí v útok,

</section>

<section>

nade vše rychlý pták, když plachého holuba stíhá —

</section>

<section>

holub tu ulétá stranou, ten s ostrým vzápětí skřekem,

</section>

<section>

útočí zase a zas, vždyť touha jej nutí ho chytit —

</section>

<section>

tak hnal zpříma se za ním, pln chtivosti — Hektór pak prchal

</section>

<section>

dolů pod trójské hradby a ohýbal kolena hbitá.

Potom minuvše hlídku a smokvoň šlehanou větry,

</section>

<section>

pořád od hradeb dále a po stezce pádili oba.

</section>

<section>

Ke zdrojům krásných proudů již kvapili, ze kterých prýští

</section>

<section>

na povrch pramenů dvé, z nichž vytéká Skamandros vírný;

</section>

<section>

jeden z pramenů těch má teplou vodu, a vůkol

</section>

<section>

stoupá ze zdroje dým, jak kdyby tam plápolal oheň —

</section>

<section>

druhý však studený jest — též za léta — jako jsou kroupy

</section>

<section>

nebo jak mrazný sníh neb led, jenž utuhl z vody.

Poblíž pramenů těch jsou prostorné nádrže k prádlu,

</section>

<section>

krásné, z kamenů zděné, kde lesklé oděvy často

</section>

<section>

právaly trójské ženy a krásné dcerušky jejich,

</section>

<section>

dřív, když ještě byl mír, než synové achajští přišli.

Tam tedy běželi oba — ten vzadu ho stíhal, ten prchal:

</section>

<section>

prchal statečný muž, však stíhal jej o mnoho lepší —

</section>

<section>

šílený běh — vždyť nebyl to býk neb hovězí kůže,

</section>

<section>

kterých by dobýt chtěli — jak bývají odměnou běhu —:

</section>

<section>

o život Hektora vládce ten běh byl, statného jezdce.

Nejinak jednokopytní se ženou vítězní koně

</section>

<section>

úprkem okolo sloupu, když na počest padlého muže

</section>

<section>

velká je odměna v sázce, buď trojnohý kotel neb žena,

</section>

<section>

podobně rychlým během kol hradeb Priama vládce

</section>

<section>

třikrát oběhli kolem — a bozi se dívali všichni.

</section>

<section>

Otec tu bohů a králů k nim počal mluviti takto:

</section>

<section>

„Nastojte! Milený muž, jak vidím na vlastní oči,

</section>

<section>

honěn je okolo zdí!

</section>

<section>

                                     Já ve svém srdci ho želím,

</section>

<section>

neboť mi hojné maso, jež vyřízl ze stehen býčích,

</section>

<section>

na Ídě, plné roklin, vždy pálíval, jindy však zase

</section>

<section>

na samém temeni hradu — a teď ho tam Achilleus slavný

</section>

<section>

rychlýma nohama honí kol hradeb Priama vládce!

</section>

<section>

Pročež rozvažte, bozi, a poradu vezměte o tom,

</section>

<section>

máme-li od smrti jej snad zachovat, či ho již máme

</section>

<section>

Achillu Péléovci dát zahubit, třeba byl zdatný!“

Pallas jiskrných zraků mu na to zas pravila toto:

</section>

<section>

„Cože’s to pravil, Zéve, ty vladaři blesků a mraků?

</section>

<section>

Muže, jenž smrtelný jest, jenž propadl osudu dávno,

</section>

<section>

ze smrti plné smutku bys nazpět vyrvati mínil?!

</section>

<section>

Pro mne, však ostatní bozi ti čin ten neschválí všichni!“

Kronovec, oblačný Zeus, zas těmito odvětil slovy:

</section>

<section>

„Trítogeneio, má dcero, buď pokojná, vždyť já to přece

</section>

<section>

nedím tak docela přísně a hodlám ti po vůli býti!

</section>

<section>

Dělej, co milý tvůj duch má v úmyslu, neváhej déle!“

Takto ji povzbudil Zeus — ač touhou plála už dříve.

</section>

<section>

Sestoupla s olympských výšin a na zem se spustila skokem.

Hektora rychlý rek však s prudkostí honil a stíhal.

</section>

<section>

Jako když laňčí mládě, kdes na horách, před sebou žene,

</section>

<section>

vyhnav je z doupěte pes, skrz rokle a úvaly lesní —

</section>

<section>

kdyby mu na krátký čas snad zmizelo, v houští se schoulíc,

</section>

<section>

pes přec běhá stále, a čenichá, až je zas najde,

</section>

<section>

stejně se nemohl skrýt též rychlému Achillu Hektór.

Neboť kdykoli rek chtěl zahnout k dardanské bráně,

</section>

<section>

pod hradby, stavěné pevně, se hodlaje útěkem spasit,

</section>

<section>

zdali by střelami svými ho Trójané chránili svrchu,

</section>

<section>

vždycky ho předběhl z boku a nazpět zahnal ho zpředu,

</section>

<section>

k rovině — Achilleus sám však běžel po straně města.

Ve snách je nemožno muži, by běžel za tím, kdo prchá:

</section>

<section>

nemůže jeden prchat a druhý ho nemůže stíhat,

</section>

<section>

podobně dohonit jeden, ni prchnout nemohl druhý.

Kterak by osudu smrti byl Hektór uniknout mohl,

</section>

<section>

kdyby mu v poslední mžik, již naposled, pomocen nebyl

</section>

<section>

Apollón sám? — Ten dodal mu sil, dal kolenům hbitost.

Achaiům Achilleus slavný však bránil, kývaje hlavou,

</section>

<section>

nechtěje svolení dáti, by ostré naň stříleli šípy,

</section>

<section>

aby mu nevzali slávu, a sám aby nepřišel pozdě.

Když však po čtvrté již k těm zdrojům rekové přišli,

</section>

<section>

zlaté osudu váhy tu rozpínal nebeský otec,

</section>

<section>

smrti pak osudů dvé tam vkládal, zármutku plné:

</section>

<section>

hrdiny Péléovce a Hektora, statného jezdce,

</section>

<section>

v středu je chopil a zdvíhal — den osudu Hektoru klesal,

</section>

<section>

dolů, k Hádově říši — bůh Apollón opustil reka.

Pallas jiskrných zraků v ten okamžik k Achillu přišla,

</section>

<section>

kvapem přistoupla k němu a pravila perutná slova:

„Konečně, miláčku Diův, jak doufám, Achille slavný,

</section>

<section>

k dutým achajským lodím si přinesem velikou slávu,

</section>

<section>

Hektora zbavíce žití, jenž vždycky je dychtivý války.

</section>

<section>

Teď mu již nemožno jest nám oběma uniknout ještě,

</section>

<section>

kdyby i nad svou sílu se namáhal svémocný Foibos,

</section>

<section>

kdyby i před bouřným Diem se po svých kolenou plazil!

Ty však si oddechni nyní a zastav se, k Hektoru já zas

</section>

<section>

půjdu a přiměju jej, jít s tebou v urputný zápas.“

Takto mu pravila Pallas — i stanul, plesaje v srdci,

</section>

<section>

opřen jsa o kopí své, jež bronzovým končilo hrotem.

Pallas ho nechala státi a dostihla slavného reka,

</section>

<section>

postavou Déifobovi i hlasem nezdolným rovná.

</section>

<section>

Přistoupla k Hektoru blíže a pravila perutná slova:

„Příliš tě, bratříčku můj, již kruší Achilleus rychlý,

</section>

<section>

honě tě rychlým během kol hradeb Priama vládce.

</section>

<section>

Teď však zastavme útěk a braňme se, stojíce pevně!“

Hrdina jiskřící přilbou jí pravil, veliký Hektór:

</section>

<section>

„Vždycky’s mi, bratříčku můj, již dřív byl nejvíce milý

</section>

<section>

ze všech, jimž Priamos vládce a Hekabé životy dali,

</section>

<section>

nyní ještě však více tě zamýšlím v srdci svém ctíti,

</section>

<section>

který ses odvážil sám, když lítostným zrakem’s mě viděl,

</section>

<section>

za mnou za hradby vyjít — ti druzí zůstali uvnitř.“

Pallas jiskrných zraků mu na to zas pravila toto:

</section>

<section>

„Prosil mne, bratříčku můj, náš otec i vznešená matka,

</section>

<section>

jeden za druhým vroucně, i ostatní druhové kolem,

</section>

<section>

zůstati vnitř, vždyť takový strach tam pojímá všecky,

</section>

<section>

mně však ve hrudi duch byl týrán zármutkem trapným.

Nyní naň udeřme přímo a bojujme, nebudiž kopí

</section>

<section>

šetřeno docela nic, chcem viděti, zdali nás oba

</section>

<section>

usmrtí Achilleus slavný a odnese krvavou výzbroj

</section>

<section>

k dutým achajským lodím, či pod tvým oštěpem padne!“

Řekla a se lstí chytrou šla napřed bohyně Pallas.

Když tak na sebe jdouce, již docela nablízku byli,

</section>

<section>

velký, jiskřící přilbou jej první oslovil Hektór:

„Nebudu, Péléovče, již utíkat, jako jsem právě

</section>

<section>

třikrát okolo zdí teď prchaje, odvahy neměl

</section>

<section>

čekat na útok tvůj — teď naopak pudí mě srdce

</section>

<section>

tobě se postavit v zápas — ať zahynu, nebo tě skolím.

Nejdříve bohy si sem však přiberme, poněvadž oni

</section>

<section>

budou nejlepší svědci a strážcové úmluvy naší:

</section>

<section>

nehodlám zohavit příliš tvé mrtvoly, Zeus-li mi ráčí

</section>

<section>

popřát vítězství v boji, a tvůj-li ti odejmu život,

</section>

<section>

nýbrž skvostnou zbroj bych s těla ti, Achille, svlékl,

</section>

<section>

Achaiům mrtvolu tvou však navrátil — učiň to také!“

Posupně pohleděv naň, syn Péleův odvětil rychlý:

</section>

<section>

„Hektore, proklatý vrahu, jen o smlouvách déle mi nemluv!

</section>

<section>

Tak jak lidem a lvům jsou nemožný úmluvy svaté,

</section>

<section>

tak jak s beránkem vlk mít nemůže smýšlení svorné,

</section>

<section>

nýbrž si vzájemně zmar jen chystají, stále a stále,

</section>

<section>

podobně láska i nám jest nemožná — nemohou vůbec

</section>

<section>

nikdy nám úmluvy být, než jeden padne a jeho

</section>

<section>

krví se nasytí Arés, ten štítonoš, bojovník statný.

Každé zdatnosti své buď pamětliv — teď je ti zvláště

</section>

<section>

třeba být válečníkem a hrdinou smělosti plným!

Teď již vyhnutí není — a rázem tě bohyně Pallas

</section>

<section>

zabije oštěpem mým — teď najednou odpykáš všecky

</section>

<section>

útrapy soudruhů mých, jež zabil’s, oštěpem zuře!“

Řekl — pak napřáhl ruku a stinným oštěpem mrštil:

</section>

<section>

on však hbitě se uhnul, jak ostří oštěpu zhlédl:

</section>

<section>

skrčilť se, uzřev je vpředu — i přelítlo bronzové kopí,

</section>

<section>

za ním pak zatklo se v půdu.

</section>

<section>

                                                       Je vytrhši Achillu dala

</section>

<section>

Pallas, však neviděl nic rek Hektór, vládyka lidu.

K Achillu hrdinskému tu Hektór takto se ozval:

</section>

<section>

„Chybil’s! Nikterak tedy, ó Achille podobný bohům,

</section>

<section>

od Dia o losu mém tys nevěděl — vždyťs to přec tvrdil! —

</section>

<section>

Avšak byl’s jen mluvkou a ve svých poťouchlých řečech,

</section>

<section>

abych tebe se zděsil a síly a chrabrosti pozbyl.

Ó já neprchnu již — své kopí mi nevrazíš do zad!

</section>

<section>

Do mých prsou je vraz, jak přímo se na tebe vrhám,

</section>

<section>

jestliže bůh ti to dal — teď mému se oštěpu vyhni!

</section>

<section>

Kéž bys ve svém těle ten oštěp si odnesl celý!

</section>

<section>

Ó pak mnohem lehčí by nastala Trójanům válka,

</section>

<section>

kdybys zahuben byl — vždyť tys jim největší zkázou!“

Řekl — pak napřáhl ruku a stinným oštěpem mrštiv,

</section>

<section>

Achillu do štítu, v střed, jím udeřil, aniž se chybil —

</section>

<section>

v dálku se odrazil oň hrot Hektorův. —

</section>

<section>

                                                                          Hrdina vzplanul

</section>

<section>

hněvem, že rychlý ten hrot tak marně mu vyletěl z ruky.

Stanul, na mysli sklíčen — však neměl jiného kopí.

</section>

<section>

Vzkřikl a po bratru volal, jenž bělavým štítem byl chráněn,

</section>

<section>

žádaje za dlouhé kopí — však nebyl nablízku nikdo.

</section>

<section>

Hektór to poznal v mysli a těmito slovy se ozval:

</section>

<section>

„Běda! Již pochyby není, že bozi mě vyzvali na smrt!

</section>

<section>

Já jsem s jistotou mínil, že hrdinský bratr je se mnou —

</section>

<section>

ten je však uvnitř města — mě přelstila bohyně Pallas.

</section>

<section>

Teď mi je strašná smrt již nablízku, nikoli v dáli —

</section>

<section>

není vyhnutí již — toť Zeus as rozhodl takto,

</section>

<section>

dávno, i Jistý Střelec, syn Diův, kteří mě vždycky

</section>

<section>

ochotně chránili dřív — však nyní mi nastává konec. — —

Ale ať bez boje aspoň a bez slávy nezhynu bídně!

</section>

<section>

Velký vykonám čin — nechť o mně i potomci zvědí!“

Takovou promluvil řeč. Pak meč svůj vytasil ostrý,

</section>

<section>

který, velký a pevný, mu dolů od slabin visel:

</section>

<section>

skrčiv se učinil útok jak orel vysokoletý,

</section>

<section>

který, slétaje v pláň, skrz temná mračna se řítí,

</section>

<section>

chtěje buď útlé jehně, neb plachého zajíce lapit,

</section>

<section>

podobně vyrazil Hektór a mával přeostrým mečem.

Vyrazil Achilleus též — vír vzteku mu naplnil duši:

</section>

<section>

divý to hněv, rek před svou hruď k své ochraně zdvihl

</section>

<section>

krásný, úpravný štít, svou přilbou s hřebeny čtyřmi

</section>

<section>

kývaje, skvoucí se leskem, a kolem vlásiny vlály

</section>

<section>

ze zlata, které v hřeben bůh Héfaistos zasadil hustě.

Nejinak Sírius plá, když vychází v temnotě noční,

</section>

<section>

na večer — nejkrásnější to ze všech na nebi hvězda,

</section>

<section>

podobně ostrý hrot plál do dálky, kterýmžto statný

</section>

<section>

Achilleus v pravici mával a chystal Hektoru zhoubu,

</section>

<section>

po místě na těle slídě, kde ostří by nejlépe vniklo.

Tělo mu bronzová zbroj kol dokola úplně kryla,

</section>

<section>

krásná, kterou si vzal, když Patrokla silného zabil.

</section>

<section>

Vidět bylo jen krk, jenž od plecí dělí se klíčem,

</section>

<section>

jícen, kde život lidský je rychlé záhubě vydán.

</section>

<section>

Tam, jak na něj se hnal, jej probodl Achilleus slavný:

</section>

<section>

rázem měkkou šíjí skrz naskrz proniklo ostří.

</section>

<section>

Jasan kováním těžký však neproťal průdušnou rouru,

</section>

<section>

pročež promluvit mohl a ještě mu odvětil slovy.

</section>

<section>

Hektór skácel se v prach, rek zajásal, Achilleus slavný:

</section>

<section>

„Hektore, ty sis myslil, když svlékali Patrokla mého,

</section>

<section>

že jsi už jist — však na mne jsi nehleděl, když jsem byl vzdálen!

</section>

<section>

Bláhový! — Za druhem svým jsem já byl při dutých lodích

</section>

<section>

zůstaven podál něho, jsa mstitelem nad tebe lepším,

</section>

<section>

který tě zbavil žití.

</section>

<section>

                                    Teď tebe tu psové a ptáci

</section>

<section>

hanebně vláčet budou — jej Achajci pohrobí slavně!“

K Achillu, ztráceje sílu, děl Hektór jiskřící přilbou:

</section>

<section>

„Prosím tě při duši tvé, tvých kolenou, rodičích vlastních,

</section>

<section>

jenom rozsápat psům mé mrtvoly u lodí nedej,

</section>

<section>

nýbrž hojnost bronzu i nadbytek vzácného zlata

</section>

<section>

přijmiž v dar, jejž otec ti dá s mou vznešenou matkou,

</section>

<section>

avšak mrtvolu mou vrať do města, aby tak mohli

</section>

<section>

Trójané, muži i ženy, mě spálit po smrti ohněm!“

Posupně pohleděv naň, syn Péleův odvětil rychlý:

</section>

<section>

„Jenom mne u mých kolen, ni rodičů, drzoune, nepros!

</section>

<section>

Ó kéž vztekem a mstou já sám jsem pobídnut k tomu,

</section>

<section>

abych maso tvé krájel a pojídal — co jsi mi spáchal!

Jakože nežije muž, jenž psy by ti od hlavy zdržel,

</section>

<section>

kdyby i desetkráte, ba dvacetkrát výkupné větší

</section>

<section>

přinést a zvážiti dali a ještě mi slíbili jiné,

</section>

<section>

kdyby i mrtvolu tvou chtěl ryzím vyvážit zlatem

</section>

<section>

Priamos z Dardana rodem — ni takto tě nebude moci

</section>

<section>

na lůžko položit matka a truchliti — vlastní své dítě,

</section>

<section>

nýbrž psové a ptáci tě nadobro rozsápou tady!“

Tehdy, již na prahu smrti, děl Hektór jiskřící přilbou:

</section>

<section>

„Dobře tě, hledě ti v tvář, teď poznávám — však jsem tě neměl

</section>

<section>

prosit — vždyť ve hrudi tvé jest ukryto železné srdce!

Hleď však, ať nejsem ti já pak příčinou božího hněvu,

</section>

<section>

v onen zajisté den, v němž Paris i Apollón Foibos,

</section>

<section>

jakkoli’s hrdina statný, tě skolí u Skajské brány!“

Sotvaže dokonal řeč, již smrt jej zastřela náhle,

</section>

<section>

duše mu vylítla z údů a sestoupla v Hádovu říši,

</section>

<section>

lkající nad svým losem, že opouští mládí a mužnost.

K němu, ač mrtev už byl, zas promluvil Achilleus slavný:

</section>

<section>

„Mrtev tu lež — svou smrt já podstoupím, kdykoliv ráčí

</section>

<section>

Kronovec na mne ji seslat i druzí bohové věční!“

Řekl a z mrtvoly ven své bronzové vytáhl kopí,

</section>

<section>

potom je položil stranou a s plecí svlékal mu krunýř,

</section>

<section>

krvavý.

        Se všech stran kol něho se Achajci sběhli,

</section>

<section>

s podivem hledíce na vzrůst i postavu na podiv sličnou,

</section>

<section>

rekovu — nižádný z nich však nepřišel, aniž ho bodl.

</section>

<section>

Takto tam pravil ten onen a na svého pohlédl druha:

</section>

<section>

„Pohleďte, kterak Hektór je na dotyk o mnoho měkčí,

</section>

<section>

než když koráby dřív nám žhoucím zapálil ohněm!“

</section>

<section>

Tak tam pravil ten onen, a přistoupiv, vždycky ho bodl.

Slavný Achilleus rychlý, když nadobro Hektora svlekl,

</section>

<section>

ve středu Achaiů stanul a pravil perutná slova:

</section>

<section>

„Poslyšte, přátelé milí, vy Danaů vůdci a rádci,

</section>

<section>

když mi již popřáli bozi, bych zabil tohoto muže,

</section>

<section>

jenž nám uškodil víc než druzí Trójané všichni,

</section>

<section>

my se tu ve zbroji své teď pokusme o městské hradby,

</section>

<section>

abychom zvěděli ještě jich smýšlení, které as mají,

</section>

<section>

zdali snad opustit chtí svůj hrad, když tento jim padl,

</section>

<section>

či chtí setrvat dále, ač Hektór naživě není!

</section>

<section>

— — —

Avšak načpak tu věc má milá rozjímá duše?

</section>

<section>

Mrtvola u lodí mých jest složena, bez pláče, pohřbu,

</section>

<section>

Patroklos můj, jenž po všechen čas v mé zůstane mysli,

</section>

<section>

pokud s živými budu a kolena hýbat se budou.

</section>

<section>

Jestliže těch, kdož v Hádu již jsou, lid nepomní více —

</section>

<section>

ó já hodlám i tam být pamětliv drahého druha!

Krásný vítězný zpěv teď pějíce, Achajci jaří,

</section>

<section>

k dutým korábům svým již pospěšme, Hektora vlecme:

Velké jsme dobyli slávy: jest Hektór usmrcen slavný,

</section>

<section>

kterého ve městě svém lid trójský ctíval jak boha!!“

Řekl a s Hektorem slavným se chystal potupně jednat:

</section>

<section>

u obou nohou jeho mu od paty po kotník vzadu

</section>

<section>

nožem prořízl svazy a řemeny protáhl volské,

</section>

<section>

pak jej přivázal k vozu a hlavu mu na zemi nechal.

</section>

<section>

Skvostné odění zvedl a sám pak vystoupiv na vůz,

</section>

<section>

bičem do koní švihl — ne neradi pádili tito.

Prach, jak Hektór byl vlečen, se pozvedal okolo hlavy,

</section>

<section>

tmavé kadeře vlály a celá hlava mu v prachu

</section>

<section>

ležela, dřív tak krásná, však tehdáž odpůrcům jeho

</section>

<section>

dal jej hyzditi Zeus — v jeho vlastní otcovské zemi.

</section>

<section>

Celou mu hlavu kryl prach kol dokola.

</section>

<section>

                                                                         Matka pak jeho

</section>

<section>

s hlavy si škubala vlasy a lesklou odvrhla roušku,

</section>

<section>

daleko, spatřivši jej, pak vykřikla v zoufalém bolu.

</section>

<section>

Zaúpěl milý otec, pln žalosti, okolo všude

</section>

<section>

po městě kvílily ženy a žalostně úpěli muži.

</section>

<section>

Nejiný byl tam vzhled, než jako by veškero město,

</section>

<section>

na svazích stavěnou Tróju, až k základům, stravoval plamen.

Starce, jenž úpěl bolem, jen stěží zdrželi lidé,

</section>

<section>

neboť z dardanské brány se úsilně namáhal vyjít,

</section>

<section>

všechněch horoucně prosil a v nečistém prachu se svíjel,

</section>

<section>

výslovně jmenoval jménem a volal každého zvláště:

„Přátelé, ustaňte přece a nechte mě, ač je vám těžko,

</section>

<section>

abych vystoupil z města a sám šel k danajským lodím,

</section>

<section>

poprosit člověka toho, tak zpupného, zločinů strůjce! —

</section>

<section>

On by se nad věkem mým snad slitoval, chovaje v úctě

</section>

<section>

stáří, vždyť otec jeho je také tohoto věku,

</section>

<section>

Péleus, který ho zplodil a vychoval, aby byl zkázou

</section>

<section>

Trójanům, mně však zvlášť byl pohromou nade vše lidi,

</section>

<section>

neboť tolik mi sklál mých synů ve květu mládí! — —

Přec však nad nimi já tak netruchlím, jakkoli smuten,

</section>

<section>

jako teď nad tím jedním — svým Hektorem — — zármutek ostrý

</section>

<section>

svrhne mě v Hádův dům. — —

                                                   Kéž v náručí byl by mi zemřel!

</section>

<section>

Jak bychom pláčem a nářkem se dosyta nalkati mohli,

</section>

<section>

matka, jež zrodila jej, tak nešťastná, společně se mnou!“

Tak tam promluvil s pláčem a měšťané vzdychali k tomu.

Hekabé uprostřed žen pak počala hlasitý nářek:

</section>

<section>

„Synu, nač ještě mám žít, já ubohá — po také ztrátě!? —

</section>

<section>

Tebe-li postihla smrt, jenž býval’s mi ve dne i v noci

</section>

<section>

chloubou po celém městě a všechněm býval jsi spásou,

</section>

<section>

ženám i mužům trójským. Ti všichni jak boha tě v městě

</section>

<section>

vítali — vždyť tys vždycky i jim byl velikou pýchou,

</section>

<section>

dokuďs byl živ, teď krutá tě smrt však stihla i osud!“

Tak tam pravila s pláčem. —

                                                       Však potuchy neměla dosud

</section>

<section>

o muži choť, vždyť jistotnou zvěst jí neřekl nikdo,

</section>

<section>

kterak milený muž jí stojí před branou města,

</section>

<section>

nýbrž v komnatě tkala, jsouc v zadní paláce části,

</section>

<section>

dvojité nachové roucho a pestrá všívala kvítka.

Kázala po domě právě svým služkám pletenců krásných

</section>

<section>

trojnohý velký kotel dát na oheň, aby měl Hektór

</section>

<section>

po ruce teplou lázeň, až domů z bitvy se vrátí — —

</section>

<section>

ubohá — nemělať zdání, že Pallas jiskrných zraků

</section>

<section>

pravicí Achilleovou jej zabila — daleko lázní. —

</section>

<section>

— — —

Vtom však zaslechla nářek a úpění se strany hradeb —

</section>

<section>

údy ji pojalo chvění, a paprsek padl jí na zem. — —

K dívkám tu pletenců krásných se ozvala těmito slovy:

</section>

<section>

„Dvě z vás půjdete se mnou, chci spatřit, co se tam stalo:

</section>

<section>

tchynin žalostný hlas jsem slyšela — v nitru mých prsou

</section>

<section>

srdce mi divoce skáče, až po hrdlo, kolena vespod

</section>

<section>

tuhnou — jistě kýs zmar jest nablízku královým synům.

Zpráva ta od uší mých buď vzdálena! — Já se však hrozně

</section>

<section>

bojím, že smělý Hektór, byv nejspíš Achillem slavným

</section>

<section>

zaskočen — jediný sám jest na pláň od města stíhán. — —

Že ho snad zbavil navždy té nešťastné mužnosti jeho! —

</section>

<section>

které vždycky byl pln — vždyť nikdy se nedržel v davu,

</section>

<section>

nýbrž vybíhal vpřed, svou silou za nikým nejsa!“

Řekla a komnatou ven, jak šílená, vyběhla kvapně

</section>

<section>

s divoce tlukoucím srdcem — s ní zároveň kvapily služky.

Když již k hradební věži a k zástupu vojínů přišla,

</section>

<section>

stanula — pohlédla kol — v tom spatřila Hektora svého,

</section>

<section>

kterak před městskou zdí byl smýkán — koňové rychlí

</section>

<section>

k dutým achajským lodím jej bez citu po zemi vlekli. — —

Rázem černé temno se prostřelo po jejích očích,

</section>

<section>

naznak se skácela na zem a bez sebe vydechla duši.

Lesklá úprava vlasů jí sletěla daleko s hlavy:

</section>

<section>

čelenka, vysoký čepec i pásek pletený krásně,

</section>

<section>

rouška, již od Afrodíty kdys dostala, bohyně zlaté,

</section>

<section>

v den, když jiskřící přilbou ji za choť si odváděl Hektór

</section>

<section>

z Éetiónova domu, když bez počtu darů dal za ni.

Vůkol mužovy sestry i švegruše stanuly četné,

</section>

<section>

které ve svých loktech ji držely, zděšenou na smrt.

Když však přišla zas k sobě a v hruď se jí sebrala síla,

</section>

<section>

zaštkala, lkajíc prudce, a k Trójankám pravila toto:

„Hektore, ach já bídná! — Tož k témuž jsme zrozeni losu,

</section>

<section>

oba, ty v trójském městě a v paláci Priama krále,

</section>

<section>

já zas ve slavných Thébách, jež pod Plakem lesnatým byly,

</section>

<section>

v paláci Eetióna, jenž pěstil mě, maličké dítě,

</section>

<section>

nešťastnou, nebohý sám. —

</section>

<section>

                                                     Ó kéž by mě nebýval zplodil!!

</section>

<section>

Ty teď v Hádův dům nám odcházíš, do hlubin země,

</section>

<section>

mne však necháváš tady a v trpkém opouštíš smutku

</section>

<section>

ve svém paláci — vdovu — a syn — tak maličký ještě,

</section>

<section>

jemuž dali jsme život, my ubozí! — —

</section>

<section>

                                                                      Nebudeš nikdy,

</section>

<section>

Hektore, synovi spásou, když umřel’s, ani on tobě!

</section>

<section>

— — —

Kdyby i achajské válce, tak slzavé, unikl jednou,

</section>

<section>

vždy přec dítěti tomu jen v budoucnu nářek a hoře

</section>

<section>

vzejdou, vždyť cizí lidé mu budou pozemky bráti,

</section>

<section>

neboť siroby dnem všech druhů pozbývá dítě.

</section>

<section>

Sirotek věsí hlavu, a líce mu smáčejí slzy. —

A když nouzí je týrán, tu obchází otcovy druhy,

</section>

<section>

jednoho tahá za plášť a jiného za jeho sukni. —

</section>

<section>

Snad se z nich slituje někdo a číšku mu přidrží chvilku,

</section>

<section>

avšak mu svlaží jen ret — však patro mu nesvlaží v ústech!

Živých rodičů hoch jej vystrčí od stolu kvasu,

</section>

<section>

pěstí do něho buší a hanlivou řečí ho tupí:

‚Táhni mi od stolu pryč, tvůj otec už nejídá s námi!‘

Sirotek plný pláče se vrací k mateři — vdově — —

</section>

<section>

‚Ília hrad‘, jenž na klíně kdys byl tatíčka svého,

</section>

<section>

jídaje jenom morek a tučné beránčí sádlo.

</section>

<section>

Když pak jej objal spánek, a přestal si po dětsku hráti,

</section>

<section>

spával na svém lůžku a chůva ho mívala v loktech,

</section>

<section>

na jeho postýlce měkké, když mlsky se pokochal v srdci.

</section>

<section>

— — —

Mnoho však zakusí teď, když pozbyl milého otce,

</section>

<section>

‚Ília hrad‘, jak trójský lid jej nazývá příjmím.

</section>

<section>

— — —

Vždyť’s jim bráníval sám jich dlouhé hradby a brány! —

</section>

<section>

_Teď_ budeš u lodí křivých, jsa rodičů daleko vzdálen,

</section>

<section>

od červů hemživých žrán, až psové se nasytí tebou,

</section>

<section>

nahým — — a v komnatě tvé jsou složena pro tebe roucha,

</section>

<section>

jemná a plné krásy, jež ruce mi utkaly ženské.

Já však vezmu je všechna a spálím na ohni žhoucím —

</section>

<section>

nejsouť platna ti nic, když nikdy v nich nebudeš ležet —

</section>

<section>

aspoň však u trójských mužů i u žen sláva ti vzejde!“

Tak tam pravila s pláčem a Trójanky kvílily k tomu.

</section>
