---
title: ZPĚV IV\.
contentType: prose
---

### Porušení smlouvy. — Nové nepřátelství

  

Bohové sešli se zatím a seděli u Dia v radě

  

na zlaté podlaze síně, v jich středu pak vznešená Hébé

  

každému nosila nektar, a bohové ze zlatých číší

  

s vzájemným pozdravem pili a hleděli na trójské město.

Ihned s počátku schůze se pokoušel škádliti Héru

  

Kronovec jízlivou řečí a s úštěpkem promluvil takto:

„Dvě sic bohyně mocné jsou pomocny Meneláovi,

  

Héré ctívaná v Argu a Pallas v Alalkomenách,

  

ty však v dálce si sedí a pohledem na něj se baví,

  

úsměvná Afrodíté však neváhá Paridu svému

  

pořád po boku býti a odvracet od něho zhoubu;

  

tak ho i spasila teď, když myslil, že mu je zhynout.

  

Avšak vítězství jest, jak patrno, u Meneláa.

My ale uvažme teď, jak dále si počínat máme,

  

zdali zas hroznou válku, a strašlivou roznítit půtku,

  

či již přátelský mír těm stranám oběma zjednat.

Pročež kdyby to všem snad milé bylo a libé,

  

nuže ať Priamův hrad jest od Tróův obýván dále,

  

zato však Átreův syn nechť vezme si Helenu z Argu!“

Tak k nim Kronovec pravil, i reptaly Athéně s Hérou,

  

které seděly blízko a Tróům smýšlely zhoubu.

Potichu Athénská Pallas se chovala, aniž co řekla,

  

mrzíc se na Dia otce, a hněv v ní divoký hořel,

  

zlostí však vzkypěla Héré a pravila k Diovi toto:

„Jaké’s to pravil slovo, ty Kronův přehrozný synu!?

  

Jakže? Ty chceš mou práci mi učinit planou a marnou,

  

pot, jejž námahou svou jsem prolila, znavila koně,

  

když jsem sháněla lid, chtíc Priama zhubit a syny!?

  

Pro mne! — však ostatní bozi ti čin ten neschválí všichni!“

Kronovec, oblačný Zeus, pln nevole, odvětil takto:

  

„Copak ti Priamos král, ó ukrutná, se svými syny

  

dělají tolik zlého, že stále a stále jen dychtíš

  

z kořen vyvrátit Tróju, to krásné výstavné město?

  

Ty snad tenkráte jen, když do bran a do dlouhých hradeb

  

vnikneš a za živa sníš jak Priama krále, tak syny,

  

ostatní Trójany též — jen pak svou ukojíš vášeň.

Udělej, jakkoli chceš, jen tato ať hádka se jednou

  

nestane v budoucích dnech nám oběma velikým svárem!

  

Jinou ti věc však povím — ty na mysli přemítej o ní:

  

Až totiž _já_ zas budu se horlivě snažiti o to,

  

abych vyvrátil město, v němž milí ti mužové žijí —

  

ne ať tento můj hněv pak zdržuješ — dej mi pak pokoj! —

  

Vždyť jsem ti beztoho já teď povolil, jakkoli nerad:

  

neboť co pod nebem hvězdným a pod sluncem na světě širém

  

různých se nalézá měst, v nichž bydlí pozemští lidé,

  

ze všech posvátná Trója mi bývala nejvíce milá,

  

kopiník Priamos vládce a všecken Priamův národ:

  

hostiny příslušný díl byl na mém oltáři stále,

  

zápalná oběť a víno, jichž k poctě se dostává bohům.“

Bohyně výrazných zraků mu pravila, vznešená Héré:

  

„Tré jest zajisté měst, jež _mně_ jsou nad jiné drahá,

  

Mykéné širokých tříd, mé milé Argos a Sparté.

  

Tato si zboř, když některé z nich bys v nenávist pojal:

  

nechciť se stavěti já k jich záchraně, aniž ti bránit. —

  

Kdybych i odpírat chtěla a zbořit je nechtěla dáti,

  

nezmohu odporem nic, tvá moc jest o mnoho větší.

Avšak slušno je též, bys práci mi nečinil marnou:

  

jsemť přec božstvo i já, můj původ stejný je s tebou,

  

vždyť já nejpřednější jsem dcerou lstivého Krona —

  

ježto jsem téhož rodu, a protože slovu tvou ženou,

  

ty pak, Zéve, jsi král všech věčných bytostí božských.

Pročež druhu si druh teď po vůli učiňme oba,

  

po tvé já, však po mé ty též — pak bohové druzí

  

budou zajedno s námi — teď nařiď Palladě rychle,

  

aby šla do strašné půtky i danajských vojů i trójských

  

zkusit, zda trójské mužstvo by Danaům z vítězství pyšným

  

křivdit počalo dříve — i naproti přísežné smlouvě.“

Otec bohů a králů byl srozuměn s Héřinou radou,

  

ihned se k Athéně ozval a pravil perutná slova:

„Kvapem do vojště sejdi, v střed achajských vojů i trójských,

  

zkusit, zda trójské mužstvo by Achaiům z vítězství pyšným

  

křivdit počalo dříve — i naproti přísežné smlouvě!“

Takto ji povzbudil Zeus — ač touhou plála už dříve:

  

sestoupla s olympských výšin a na zem se spustila skokem.

Takový povětroň jest, jejž Zeus, syn lstivého Krona,

  

posílá v znamení plavcům či širému táboru vojska,

  

zářný, a četné jiskry kol dokola tryskají z něho —

  

tomuto Athénská Pallas jsouc podobna, na zemi slétla

  

do středu obého vojska — to vidouce trnuli všichni,

  

Trójané, statní jezdci, i Achajci holení krásných.

Takto pak pravil ten onen a na svého pohleděl druha:

  

„Jistě zas hrozná válka a strašlivá nastane půtka —

  

či by již přátelský mír nám oběma Kronovec dával,

  

kterýžto lidských bojů jest vrchním stanoven správcem?“

Tak tam pravil ten onen i z achajských mužů i trójských.

Ona pak Láodokovi jsouc podobna, Anténorovci,

  

jenž byl kopiník silný, se v trójský vmísila zástup,

  

Pandara rovného bohům tam shánějíc, zda ho kde spatří.

  

Zhlédla, jak Lykáonovec, jenž muž byl chrabrý a silný,

  

stojí, a kolem něho se silné skupily řady

  

štítníků, kteří s ním přišli až od proudův Aisépových;

  

kvapem přistoupla k němu a pravila perutná slova:

„Nechtěl bys, Lykáonovče, mi vyhovět, hrdino chrabrý?

  

Kdybys tak rychlý šíp chtěl vystřelit na Meneláa!!

  

U všech zajisté Tróů bys získal slávu a vděčnost,

  

u vládce Parida zvlášť bys ze všech nejvíce získal:

  

jistě by ze všech nejdřív ti skvostné přinesl dary,

  

vida, jak bojovný rek, jenž pochází z Átrea rodem,

  

byl tvým usmrcen šípem a na žalnou hranici vstoupil.

  

Pročež na Meneláa již vystřel, proslaveného!

Apollu světlorodému a slavnému lučištníku

  

přislib, že z prvňátek jehňat ho poctíš slavnostní žertvou,

  

jak jen v Zeleiu svatou se navrátíš, v otčinu milou!“

Takto mu pravila Pallas a svedla mu nemoudrou mysl:

Sňal hned hlazený luk, jenž roben byl z mrštného kozla,

  

divého — tohoto sám kdys šípem do prsou střelil,

  

číhaje z nástrahy naň. — Ten skákaje se skály právě,

  

raněn byl do srdce šípem a naznak na skálu padl.

Šestnáct pěstí dlouhé mu vyrostly parohy z hlavy,

  

které soustružník rohů pak spojil dovednou rukou,

  

vše pak vyleštil krásně a zlatý připevnil kroužek.

Podepřel o zem ten luk, jej napjal a pozorně na zem

  

položil — druhové zdatní však před ním vztyčili štíty,

  

— sice by danajský šik, lid bojovný, vyskočil dříve,

  

nežli by spartský král, muž bojovný, střelen byl šípem.

Otevřel u toulu víko rek Pandaros, vytáhl šipku,

  

perutnou, úplně novou, a pramen bolestí černých,

  

potom však ostrou střelu si rovnaje na struně rychle,

  

Apollu světlorodému a slavnému lučištníku

  

slíbil, že z prvňátek jehňat ho poctí slavnostní žertvou,

  

jak jen v Zeleiu svatou se navrátí, v otčinu milou,

  

chopil pak zářezy šípu a táhl i s hovězí strunou:

  

K prsům přiblížil strunu a k lučišti železné ostří —

  

ale když velký luk již do kruhu Pandaros napjal:

  

břinkl tu luk — hlas struny se rozzvučel, vylétla šipka,

  

broušená v ostrý hrot, chtíc do davu hustého vletět.

Avšak blaženým bohům a věčným nevyšel’s s mysli,

  

hrdinský vládyko Sparty, zvlášť kořistné Diově dceři,

  

která před tebou stála a hrotitou zdržela šipku.

Tolik as od těla tvého ji uhnula, jako když matka

  

odhání od syna mouchu, když leží v lahodném spánku.

Sama však řídila šipku, kde zlaté opasku spony

  

do sebe zapjaty byly a dvojitý sbíhal se krunýř.

V opasek přilehlý těsně se ostrá zaryla šipka,

  

projela bez meškání skrz naskrze opaskem zdobným,

  

pronikla krunýřem též, jenž velice krásně byl zdoben,

  

pásem, jejž nosíval rek k své ochraně, k odrazu kopí —

  

tento ho nejvíc chránil — i ten však pronikla naskrz.

Ale jen povrch kůže byl rekovi natržen šípem:

  

ihned temná krev se mu proudem prýštila z rány.

Jako když nějaká žena, buď z Kárska neb Méonska rodem,

  

purpurem obarví sloň, jež koňské skráně má krášlit,

  

— leží jí v zásobní síni, a mnohý zatouží jezdec,

  

aby ji nositi směl — však leží tam k ozdobě králi,

  

aby byl okrasou koni a pýchou jezdcovi jeho,

  

tak se ti, vládyko Sparty, tvou krví zbarvila stehna

  

krásného vzrůstu, i lýtka, i krásné kotníky vespod.

Nesmírně vladař mužstva se ve svém poděsil srdci,

  

uviděv temnou krev, jak proudem z rány se prýští,

  

avšak zděsil se též sám bojovný vládyka Sparty.

Ale když uviděl rek, jak šňůra i háčky jsou venku,

  

znova se zmužilý duch zas vrátil do prsou jeho.

Mocný však vládyka mužstva se ozval, vzdychaje z hloubi,

  

chopiv za ruku bratra, a s ním též vzdychali druzi:

„Ty můj milený bratře, k tvé smrti jsem ujednal smlouvu,

  

poslav tě před náš voj, bys samoten s Trójany válčil!

  

Takhle tě zranili Trójští a zdupali úmluvy svaté!

  

Přísaha s beránčí krví však nemůže nadarmo býti,

  

oběť poctivých smluv, stisk pravice, základ to víry.

  

Neboť jestliže smluv bůh Olympský nesplnil ihned,

  

ó však splní je pozděj, a viníci draze to splatí

  

vlastními hlavami svými, i s ženami, rodnými dětmi,

  

neboť dobře to vím jak ve své mysli, tak v srdci:

  

nastane jednou den, v němž svatá Ílios klesne,

  

kopiník Priamos padne i všecken Priamův národ,

  

Zeus až, vládnoucí s výše, tam na nebi, zrozený z Krona,

  

osobně proti nim všem svou aigidou zatřese temnou,

  

rozhněván pro tento klam — pak přísaha splněna bude!

Tato však hrozná bolest mi pro tebe nastane bratře,

  

jestliže propadneš smrti a splníš života osud.

Vždyť bych v žíznivé Argos se vrátil s největší hanbou!!

  

Rázem by achajské mužstvo si vzpomnělo otcovské země —

  

pak bychom Priamu králi i Trójanům nechali k chloubě

  

krásnou Helenu z Argu. —

  

                                                   Ty v Tróji tu ležeti budeš,

  

zpuchří v zemi tvé kosti, a skončeno nebude dílo.

  

Potom by z Trójanů kdos snad prohodil, zpupných těch lidí,

  

po hrobě milého bratra tu skákaje, proslaveného:

‚Ó, kéž takto svůj hněv král Achaiů provede ve všem,

  

jako sem argejský voj kdys přivedl — úplně marně!

  

Však se už vrátil domů a do milé otcovské země,

  

statného vládyku Sparty tu zanechav — s prázdnými loďmi!‘

Tak kdos prohodí leckdy — to raděj pohlť mě země!“

Rusý však vládyka Sparty jej těšil těmito slovy:

  

„Vzmuž se a docela nic lid danajský obavou neplň!

  

neutkvěl v smrtelném místě ten šíp — vždyť se strany přední

  

nejprve opasek třpytný jej zadržel, vespod pak zase

  

podpásník byl to a pás, jejž robili kovářští muži.“

Mocný vládyka lidu mu odvětil těmito slovy:

  

„Kéž to jen vskutku je tak, můj milený, jako jsi pravil!

  

Ránu ti ohledá lékař a potom přiloží na ni

  

léky, jež černou bolest ti zajisté zkonejší záhy.“

Velel pak Talthybiovi, jenž božský jeho byl posel:

„Nemeškej, odejdi rychle, ať Macháón přijde co nejdřív,

  

zrozený z Asklépia, jenž výborným lékařem býval,

  

aby byl vládyka Sparty, muž bojovný, ohledán řádně,

  

kterého postřelil někdo, kdo mistr je ve střelbě z luku,

  

z Lyčanů neb snad Tróů — k své oslavě — k žalosti naší!“

Řekl; to slyšel posel a ihned se rozkazem řídil:

Vykročil rychlým krokem a kvapil danajským vojskem,

  

po reku Macháonovi se dívaje: spatřil ho státi

  

uprostřed silných řad, jež kolem hrdiny byly,

  

štítníci, kteří s ním přišli až od Trikky, pastviště koní.

Kvapem přistoupil k němu a pravil perutná slova:

  

„Pospěš si, Asklépiovče, sám vladař mocný tě volá,

  

aby byl vládyka Sparty, muž bojovný, ohledán řádně,

  

kterého postřelil někdo, kdo mistr je ve střelbě z luku,

  

z Lyčanů neb snad Tróů — k své oslavě — k žalosti naší!“

Toto mu vyřídil posel a smutek v duši mu vzbudil.

Odešli davem mužův i achajským táborem širým.

  

Když pak přišli až k místu, kde rusý bojovník statný

  

šípem poraněn stál — kol zástup šlechticů předních,

  

Macháón, podobný bohu, se postaviv do jejich středu,

  

z opasku přilehlého se snažil vyvléknout střelu.

  

Jak však táhl ji ven, v tom háčky se zlomily ostré.

Proto radš opasek třpytný mu odepjal, vespod pak zase

  

podpásník jeho a pás, jejž robili kovářští muži.

  

Když pak prohlédl ránu, kde ostrá se zaryla šipka,

  

vyssáv veškeru krev, hned znalecky přikládal léky,

  

hojivé, které Cheirón kdys daroval z přátelství otci.

Zatím co raněný rek byl léčen, bojovník statný,

  

trójských štítníků řady se v tom již přihnaly k boji;

  

Achajci též svou zbroj zas navlekli, bojovat chtíce.

Slavného vladaře mužstva bys tenkrát nespatřil mdlého

  

ani se choulit bázní neb liknavě k boji se míti,

  

nýbrž prudkosti pln šel do bitvy, zdoby to mužů.

  

Nechalť spřežení státi i povoz zdobený bronzem —

  

koně, již frkali chtivě, mu soudruh v ústraní držel,

  

vzešlý od Ptolemaia, jenž z otce se Peiraia zrodil.

  

Důtklivý rozkaz mu dal, být nablízku, kdykoli by snad

  

mdloba mu pojala údy, až vojskem choditi bude.

  

Vydalť se do vojska pěšky a obcházel řadami mužstva.

Které z Danaů spatřil, jak horlivě k boji se mají,

  

hned k nim přistoupil blíže a velmi jim dodával srdce:

„Nebuďte docela nic teď liknaví v obraně rázné!

  

Nebudeť otec náš Zeus přec pomocen takovým lhářům,

  

nýbrž kdo křivdili dříve — i naproti přísežné smlouvě —,

  

takových jemné tělo tu zajisté supové snědí,

  

my však jim milé ženy i malá robátka jejich

  

odvezem na lodích svých, až jednou se zmocníme města.“

Kdykoli spatřil jiné, jak hrůzné bitvy se straní,

  

ihned prudce je káral a mluvil hněvivá slova:

„Argejci, rekové hubou, vy sketové, nemáte studu?

  

Copak tu stojíte takhle jak kolouši, zmámeni strachem,

  

kteří, když dlouhým během se unaví po širé pláni,

  

stojí a ve hrudi své již žádné nemají síly.

  

Takto tu stojíte také a zmámeni nedbáte boje!

  

Čekáte, až se sem Trójští snad přiženou, kde jsme si na břeh

  

koráby krásných zádí kdys vytáhli z pěnivé tůně?!

  

Chcete snad zřít, zdaž Kronovec dlaň nám k pomoci vztáhne?!

Tak tam rozkazy dával a obcházel řadami mužstva.

Přišel k vojínům krétským, jak shlukem vojínů kráčel,

  

kteří se chystali v boj kol chrabrého Ídomenéa.

  

V čele byl krétský jich král, jenž silou roven byl kanci,

  

vzadu pak Molův mu syn zas poslední pobízel řady.

Vida je vládyka mužstva, byl velice potěšen v srdci,

  

oslovil Ídomenéa a mluvil vlídnými slovy:

„Z Danaů, rychlých jezdců, si vážím nejvíce tebe,

  

Ídomenée, i v bitvě i v každém jinačím díle,

  

avšak při hodech též, když danajští šlechtici přední

  

staršinské jiskrné víno si dávají v měsidle mísit,

  

neboť svou-li jen míru, jim určenou, ostatní pijí

  

Achajci kadeří dlouhých, tvůj pohár vždycky ti stojí

  

plný, stejně jak můj, bys pil, jak srdce si žádá;

  

nuž, již vrhni se v boj, jak jindy se pyšníváš vždycky!“

K němu tu krétský král zas těmito slovy se ozval:

  

„S radostí, Átreovče, ti věrným přítelem budu,

  

trvale, jakmile jednou jsem pokynul hlavou a slíbil.

  

Jiný však pobídnout hleď lid danajský kadeří dlouhých,

  

bychom se bili co nejdřív, když přísežné zrušili smlouvy

  

Trójané — za to pak smrt jim nastane příště a žalost:

  

počaliť křivdit dříve — i naproti přísežné smlouvě.“

Řekl, a vládyka mužstva zas odcházel, potěšen v srdci.

Přišel k Aiantům dvěma, jak shlukem vojínů kráčel:

  

právě se pozvedli v boj, mrak pěších za nimi kráčel.

Jako když na pastvě muž, kdes na hlídce, zahlédne mračno,

  

kterak se snáší k moři, jsouc hučícím zefyrem hnáno –

  

jemu, an daleko stojí, se černějším jeví než smůla,

  

táhnouc se po širém moři a prudkou vichřici nesouc —

  

vida to, hrůzou trne a do sluje zažene stádo:

  

takové byly i sbory, jež s Aianty, davy to husté,

  

hrdin živených Diem, se do bitvy vražedné hnaly,

  

tmavé, a jejich štíty a kopí trčela vzhůru.

Vida je mocný král, byl nadmíru potěšen v srdci,

  

pak se k nim ozval takto a pravil perutná slova:

„Aianti, statní vůdci svých vojův oděných kovem,

  

vás jest neslušno nutkat, a proto vás pobízet nechci:

  

sami již nutíte rázně své vojíny bojovat silou.

  

Kéž by jen, otče ty Zéve, i Athéno, kéž by jen, Foibe,

  

všechněm takový duch byl v jejich probuzen hrudi,

  

tu by hrad Priama vládce byl skácen za krátkou dobu,

  

silou pravice naší jsa vyvrácen z kořen a dobyt!“

Pravil a nechav je tam, zas k jiným pokročil sborům.

Nejdřív Nestora zastal, jenž zvučný byl Pylanů řečník,

  

kterak soudruhy řadil a důtklivě pobádal k boji.

Sborům Pelagón velel a Chromios, Alastór statný,

  

Haimón, velitel mocný, a Biás, vládyka lidu:

  

napřed postavil jezdce i s jejich koňmi a vozy,

  

zezadu pěší svůj lid pak seřadil, četný a vzácný,

  

k záštitě naproti válce, však zbabělce do středu vměstnal,

  

aby tak každý vojín, byť nerad, donucen válčil.

Jezdcům nejprve dával své pokyny, kázaje všechněm,

  

zdržovat spřežení svoje a nehnat se do shluku lidstva:

„Nikdo ať, ve svou statnost a v umění jezdecké věře,

  

nedychtí zápasy vést sám jediný, před řadou druhých,

  

ani ať necouvá vzad — tím zemdlíte o mnoho více —

  

kdo však se svého vozu by dostihl nepřátel povoz,

  

kopím se rozpřáhni svým, vždyť takto je o mnoho lépe!

  

Kdysi i dávní reci tak bořili města i hradby,

  

takový v prsou rozum a takou majíce vůli.“

Takto je pobízel kmet, jenž dávno byl zkušený války.

Vida ho mocný král, byl nadmíru potěšen v srdci,

  

k vládci se ozval takto a pravil perutná slova:

„Ó kéž, jaký je duch v tvých prsou, milený kmete,

  

tak ti i kolena slouží, a kéž tvá síla je pevná!

  

Tebe však společné stáří již přemáhá — kéž by kdos jiný

  

z mužů stáří to měl, však _ty_ abys k junákům patřil!“

Nestór, Gerénský jezdec, mu odvětil těmito slovy:

  

„S radostí, Átreovče, bych sám chtěl takový býti,

  

jako když Ereuthalión byl ode mne usmrcen slavný —

  

bohužel, zároveň všech nám bohové nedali darů:

  

Byl-li jsem tehdáž mlád, tož teď zas svírá mě stáří;

  

chci však i tak být s jezdci a dobré jim rozkazy dávat

  

radou a pokynem svým — vždyť toto jest výsadou stáří,

  

kopím ať mladší muži zas metají, kteří jsou přece

  

hbitější mnohem než já, své mladé věříce síle.“

Řekl a vládyka mužstva zas odcházel, potěšen v srdci.

  

Zhlédl, jak athénský vůdce, rek Menestheus, výborný jezdec,

  

stojí nečinně dosud, kol Athénští, v zápase mistři;

  

také tam Odysseus stál, muž důvtipný, poblíže něho,

  

s řadami Kefallénů kol dokola, čerstvými sbory:

  

Čekali — válečný ryk byl dosud neslyšen od nich,

  

neboť se zdvíhaly teprv a k boji se hýbaly šiky

  

Trójanů, statných jezdcův, i Achaiů.

  

                                                                    Čekaliť stojmo,

  

jiný až achajský sbor v ryk zápasu vyrazí dříve,

  

vrhna se na trójské vojsko — že potom bojovat počnou.

Spatřiv je, počal je plísnit syn Átreuv, vládyka mužstva,

  

takto se k oběma ozval a pravil perutná slova:

„Poslyš, z vladaře synu, jenž král byl živený Diem,

  

_ty_ též, lišáku chytrý a proslulý úskoky zlými,

  

copak se choulíte takto a stojíce, čekáte jiných?

  

Vám by se slušelo přec, být v předních bitevních řadách,

  

na místě k obraně státi a do bitvy horké se vrhnout.

  

Vy přec slýcháte nejdřív mé pozvání k hostině vždycky,

  

kdykoliv hostinu kmetů my Achajci dáváme strojit.

  

Tam jest příjemno vám jíst pečeni, poháry hojné

  

sladkého vína jak med tam popíjet, pokud vám libo.

  

Teď byste viděli rádi, by před vámi třebas i deset

  

sborů danajských vstalo a tvrdým válčilo kopím!“

Posupně pohleděv naň, zas důvtipný Odysseus pravil:

  

„Jaké to, vládyko, slovo ti vyklouzlo z ohrady zubů?!

  

Jakže? — že straním se války, jak povídáš?! — Kdykoli v prudkou

  

s Trójany, statnými jezdci, se Achajci pustíme bitvu,

  

uzříš, budeš-li chtíti, a jestli ti záleží na tom,

  

Télemachův jak otec se vrhá na přední řady

  

Trójanů, statných jezdců — ty tohle jen do větru mluvíš!“

Jemu tu mocný král zas pravil s úsměvem na rtech —

  

poznav rekovu zlost, svou výčitku zmírniti chtěje:

„Zchytralý Odyssée, ty z Láerta potomku Diův,

  

ani tě příliš kárat jsem nemínil, ani ti velet,

  

neboť dobře to vím, jak duch tvůj v milených prsou

  

dobře to se mnou myslí, a stejné máš smýšlení se mnou.

  

Nuže, jdi v boj! Až pozděj to spravíme, příkré-li slovo

  

řekl jsem teď — nechť božstvo tu řeč dá odnésti větrům!“

Pravil a nechav je tam, zas k jiným pokročil sborům.

  

Zhlédl tu král, jak Týdeův syn, rek nad jiné chrabrý,

  

stojí na voze svém, jenž velmi byl důkladně stavěn;

  

u něho Sthenelos stál, jenž pocházel od Kapanéa.

Spatřiv ho, počal jej plísnit syn Átreův, vládyka mocný,

  

takto se ozval k němu a pravil perutná slova:

„Ajaj, z Týdea synu, jenž chrabrý byl válečný jezdec,

  

copak se choulíš takto a mžouráš po drahách bitvy?

  

Nebylo Týdeu zvykem, by v bitvách takto se choulil:

  

před druhy, daleko vpřed, stál v zápase s odpůrci svými!

  

Dí to, kdo v boji se bít jej viděli — já se s ním ovšem

  

nesetkal, aniž ho spatřil — prý vynikl nad jiné všecky:

Přišelť, sbíraje lid, jak host kdys do města Mykén,

  

pokojně; od Polyneika jsa provázen, rovného bohům.

  

Na svaté thébské hradby se chystali táhnouti polem,

  

pročež jich prosili snažně, by dali jim spojence slavné.

Oni je chtěli jim dát, vždyť za slušnou měli tu žádost,

  

avšak je odvrátil Zeus, jenž zlá jim znamení dával.

Když tedy odešli od nich a cestou kráčeli dále,

  

a když k Ásópu přišli, jenž pln jest trávy a sítí,

  

tehdáž zase rek Týdeus byl do Théb za posla vyslán.

  

Hrdina vydal se tedy a zastal veliké množství

  

Kadmovcův u Eteokla, jak slavili v paláci hody.

Avšak jezdec Týdeus, ač cizinec, nijak se nebál,

  

ačkoliv zcela byl sám v tak velikém Kadmovců davu,

  

naopak ještě je vyzval s ním zápasit — ale on ve všem

  

s lehkostí vítězem byl — tak mocně mu přispěla Pallas.

Kadmovci, obratní jezdci, tu velkým vzplanuvše hněvem,

  

když se zas Týdeus vracel, naň čekali v záloze silné,

  

celkem padesát mládců a dva jim vůdcové byli:

  

Maión, Haimonův syn, muž věčným podobný bohům,

  

statný též Polyfontés, jenž pocházel od Autofona.

Avšak Týdeus i jim tam bídnou připravil zhoubu,

  

neboť všecky je sklál, jen jednoho odeslal domů:

  

Maiona propustil tedy, jsa poslušen znamení božských.

  

Takový býval Týdeus, rek aitólský, syna však svého

  

zplodil horšího v bitvě, však lepšího v poradní schůzi.“

Mohutný Týdeův syn však neřekl na to ni slova,

  

vladaře hodného úcty se zastyděv kárného slova,

  

jemu však odvětil rek, jejž slavný Kapaneus zplodil:

  

„Nelži jen Átreovče, vždyť umíš promluvit pravdu!

  

_My_ se přec můžem chlubit, že nad své otce jsme lepší,

  

_my_ jsme se zmocnili Théb, té pevnosti o sedmi branách,

  

menší přivedše vojsko — když hradby už pevnější byly,

  

věříce v znamení božská a v pomoc samého Dia.

Vlastní však zpozdilost jejich se stala jim příčinou zkázy,

  

pročež rovné s námi již otcům nevzdávej chvály!“

Posupně pohleděv naň, děl silný hrdina toto:

  

„Příteli, buď jen zticha a poslouchej pokynu mého!

  

Nemámť vladaři mužstva to za zlé, Agamemnonu,

  

jestliže pobádá v boj lid danajský holení krásných,

  

neboť veliká sláva ho provodí, jestliže Tróy

  

porazí achajské vojsko a svaté Tróje se zmocní;

  

velký však stihne ho žal, když Danajce porážka stihne.

  

Pročež vzhůru! My též teď pomněme obrany rázné!“

Pravil a s povozu svého, i se zbrojí, seskočil na zem:

  

strašlivě zařinčel kov kol prsou chrabrého vládce

  

při jeho seskoku s vozu — i statného jala by hrůza!

Jako když při břehu hlučném se zdvíhá vlnění mořské,

  

vlna se za vlnou valí, když Zefyros doráží na ně:

  

zprvu je kypění vln jen na moři, pak se však o souš

  

tříští a bouřlivě ječí a kolem vyčnělých skalin

  

ženou a vježí se v oblouk a mořskou plivají pěnu —

  

nejinak, za řadou řada, se achajští vojíni hnali

  

do boje bez přestání a každý velel své četě.

  

Obecný vojenský lid šel bez hlesu — nebyl bys řekl,

  

tolik že vojínů táhne a v prsou hlasy že mají —

  

potichu, strachem z vůdců, a kolem dokola na nich

  

zářila zdobná výzbroj, v niž oděni, kráčeli v řadách.

Trójané zase jak ovce, jež u muže zámožného

  

bez počtu na dvoře stojí a mlékem nádoby plní,

  

bečíce stále a stále, když hlas svých jehňátek slyší,

  

nejinak Trójanův křik byl slyšen táborem širým;

  

neměli stejný hlas, všem nebyl společný jazyk:

  

různá byla jich řeč, vždyť zevšad svoláni byli.

Jedny z nich Arés vznítil a druhé Athénská Pallas,

  

s nimi byl Třas, byl Děs, též Svár, jenž stále je činný,

  

Area, záhubce mužů, to rodný bratr a soudruh.

  

Nejdřív zvedá se Svár jen znenáhla, v krátké však době

  

k nebesům vztyčí témě, ač dosud po zemi kráčí.

  

Takový společný svár též tehdy jim do středu vrhl,

  

kráčeje zástupem jejich a zvyšuje stenání mužů.

Ti když na sebe jdouce, už dospěli na jedno místo,

  

srazili kožené štíty i kopí i vojínů síly,

  

oděných v bronzovou zbroj:

  

                                                       Již uprostřed vypouklé štíty

  

na sebe vrazily prudce a velký se ozýval lomoz:

  

radostný jásot i nářek, jak vítězil někdo neb hynul,

  

zevšad se zároveň zvedal, krev proudem po zemi tekla.

  

Když dvé vzkypělých řek, jež s vysoké hory se řítí,

  

svádí v kotliny hloub svých vodstev veliké spousty

  

s vysokých vrchovišť horských a vymletou roklí se valí,

  

pastýř pak hrozný jich řev kdes v horách zdaleka slyší:

  

tak těch válčících vojsk zněl lomoz zápasu v dálku.

První od Antilocha syn Thalýsiův byl zabit,

  

Echepól, statečný rek, jenž v prvních řadách byl chrabrý,

  

do přilby s chocholem hustým jej první udeřil v hřeben,

  

do čela kopí mu vbodl — i proniklo do nitra kostí

  

bronzové oštěpu ostří, a temno mu zastřelo oči:

  

skácel se, jako když věž jest skácena, v zuřivé seči.

Za nohy Elefénorem, jenž z Chalkódonta se zrodil,

  

zmužilým Abantů králem, byl uchopen, vládykou mocným,

  

který ho z dosahu střel chtěl vyrvati, aby co nejdřív

  

mohl mu svléknouti zbroj — však pokus jeho byl krátký:

  

Agénór, chrabrý rek, jej spatřiv mrtvolu vléci,

  

v bok, jenž nakloněnému se pod štítem objevil očím,

  

vrazil mu kované dřevce a rázem ho života zbavil.

Hrdinu opustil život, a nad ním Achaiů s Tróy

  

zuřivý zápasu ryk byl rozpoután. Oni jak vlci

  

vrhli se naproti sobě, muž muže tu porazit hleděl.

Aiantem Telamónovcem syn Anthemiónův byl zabit,

  

jinoch Simoeisios to bujarý, kterého matka

  

na březích u Simoenta kdys povila, kráčejíc s Ídy,

  

za svými rodiči jdouc, jichž ovce si prohlédnout chtěla.

  

Proto též Simoeisiem byl nazýván.

  

                                                                   Nemohl milým

  

rodičům za vychování se odplatit: zkrátilť mu život

  

Aiás, hrdina chrabrý, jenž ostrým kopím ho zabil:

  

bodlť, jak v popředí šel, jej v hruď, blíž bradavky prsní,

  

vpravo, a bronzový hrot skrz naskrz plecem mu projel.

Raněný na zemi v prach jak vysoký topol se skácel,

  

který v poloze nízké, kdes na velké lučině vzrostl,

  

hladký: své haluze má jen v koruně, ve velké výši.

  

Konečně vysoký strom muž kolář sekyrou lesklou

  

utne, by pro krásný vůz měl loukotě z ohnutých větví,

  

stromový kmen pak leží a práchniví na břehu řeky.

  

Takový byl též rek, jejž porazil, Simoeisia,

  

Aiás, potomek Diův.

  

                                        Vtom mrštil zástupem po něm

  

Antifos s brněním třpytným, syn Priamův, ostřeným kopím.

  

Chybil se sic, však Leukos, když mrtvolu k Achaiům táhl,

  

Láertovcův to druh, byl do slabin oštěpem raněn:

  

mrtvolu pustil z ruky a skácel se na její tělo.

Odysseus pro jeho smrt byl nesmírně rozhněván v srdci:

  

vykročil z první řady, jsa oděn v jiskřivý krunýř,

  

kráčeje stanul zblízka a lesklým oštěpem mrštil,

  

bystře se rozhlédnuv kol: lid trójský ucouvl před ním,

  

jakmile vymrštil hrot. Rek nehodil oštěpem marně:

  

poranil Démokoónta, jenž pravý syn Priamův nebyl:

  

právě mu z Abýdu přišel, kdež na rychlé klisny měl dohled.

Jej tedy Odysseus bodl, jsa rozzloben pro druha svého,

  

v spánky a druhou skrání skrz naskrz projelo mládci

  

bronzové oštěpu ostří, a temno mu zastřelo oči.

Padl, až duněla země a brnění zařinklo na něm.

Ucouvl přední šik — sám Hektór statečný couvl.

Vzkřikl tu velkým hlasem šik achajský, mrtvé pak vyrvav

  

pronikl daleko vpřed.

  

                                           Bůh Foibos nadmíru vzplanul,

  

shlédnuv je s pergamských výšin — i vzkřikl a na Tróy zvolal:

„Vzmužte se, statní jezdci, a Danaům neustupujte!

  

Nemají kamenné tělo, ni železné, aby snad sneslo,

  

kdykoliv bodne je hrot, jenž pronikne bodeným tělem.

  

Neválčíť Achilleus přec, syn Thetidy kadeří krásných,

  

nýbrž při lodích sedí a hněv svůj trýznivý dusí.“

Strašlivý bůh jim s hradu to děl, však Danajce opět

  

pobídla Trítogeneia, jež Diova dcera je slavná,

  

chodíc zástupem všude, kde někoho spatřila váhat.

Díórés osudem zlým byl zadržen, Amarynkovec,

  

neboť hranatý balvan jej poblíž kotníku ranil,

  

do jeho pravého lýtka.

  

                                            Jím mrštil vévoda Thréků,

  

Peiroos, Imbrasův syn, jenž přišel do Tróje z Aina.

  

Oba dva svazy a kost ten drzý roztříštil kámen

  

nadobro úderem svým — on na znak do prachu padl

  

na zem a k milým druhům svá ramena rozpřáhl obě,

  

pouštěje naposled ducha.

  

                                                 Tu Peiroos, který ho ranil,

  

přiskočiv, u pupku zas jej probodl — vnitřnosti všecky

  

rázem mu vypadly na zem, a temno mu zastřelo oči.

Thoás však ranil ho kopím, muž Aitólan, přihnav se k němu,

  

v hruď, blíž bradavky prsní, a ostří mu uvázlo v plicích.

  

Hned však vládyka Thoás tam přiskočiv, obrovské kopí

  

z hrudi mu vytrhl ven, pak meč svůj vytasil ostrý,

  

do břicha vrazil mu jej, v sám střed, čímž odňal mu život.

  

Avšak mu nesvlékl zbroj: vtom mrtvolu obstoupli Thréci,

  

s vlasy jen na vrchu hlavy, a dlouhá drželi kopí:

  

ti jej, třeba byl velký a hrdého ducha i silný,

  

odtiskli od svých řad — rek zaražen, vrávoral z bitvy.

Oni tak u soka sok tam leželi, prostřeni v prachu,

  

jeden vévoda Thréků a druhý oděných kovem

  

Epeiů — množství jiných se vraždilo okolo mrtvol.

Nebyl by nikdo ten boj jim pohaněl, kdo by tam přišel,

  

dosud poraněn nejsa, ať zblízka či z daleka, kopím,

  

kdyby jich středem chodil a vedla ho Athénská Pallas,

  

vzala jej za ruku jeho a chránila útoku kopí,

  

neboť v tehdejší den jak z Achaiů mnozí, tak z Tróů

  

na tváři, u druha druh, tam leželi, prostřeni v prachu.
