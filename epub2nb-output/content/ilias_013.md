---
title: ZPĚV VI\.
contentType: poetry
---

<section>

### Hektór v Tróji. Andromaché

</section>

<section>

Osaměl strašný boj jak danajských šiků, tak trójských.

</section>

<section>

Pronikl na dál a na šíř, až do pláně, vojínů zápas,

</section>

<section>

kteří kované dřevce, druh na druha, metali přímo,

</section>

<section>

uprostřed obou řek, jež Xanthos a Simoeis slovou.

První Telamónovec, rek Aiás, Achaiů hradba,

</section>

<section>

prorazil trójskou řadu a druhům vítězství zjednal,

</section>

<section>

kopím usmrtiv muže, jenž býval nejlepší z Thréků,

</section>

<section>

zrozený z Eyssóra, rek Akamás, krásný a velký.

Do přilby s chocholem hustým jej první udeřil v hřeben:

</section>

<section>

do čela kopí mu vbodl, i proniklo do nitra kosti

</section>

<section>

bronzové oštěpu ostří, a temno mu zastřelo oči.

Axýla Týdeův syn pak zahubil, bojovník statný:

</section>

<section>

zrodil se z Teuthranta otce a v Arisbě výstavné bydlil,

</section>

<section>

zámožný hojným jměním, a býval krajanům milý:

</section>

<section>

hostilť každého vlídně, jsa usídlen u samé cesty,

</section>

<section>

bohužel žalnou smrt z nich nikdo mu nepřišel zdržet,

</section>

<section>

před něj se postaviv v boj; tak život byl oběma odňat,

</section>

<section>

jemu i Kalésiovi, jenž tehdáž jeho byl druhem,

</section>

<section>

poddaným vozkou vozu — ti oba dva sestoupli pod zem.

Drésos i Ofeltios byl usmrcen od Euryala.

</section>

<section>

Vrazil pak na Aisépa a Pédasa, kteří se z víly

</section>

<section>

rusalky Abarbarey kdys zrodili Búkoliónu.

</section>

<section>

Hrdinský Búkolión byl statného Láomedonta

</section>

<section>

rodem nejstarší syn — však tajně ho zrodila matka:

</section>

<section>

Jednou na pastvě ovcí s ním v milostné vstoupila styky,

</section>

<section>

potom stala se matkou a zrodila blížence syny.

Avšak i tak jim sílu a statné ochromil údy

</section>

<section>

chrabrý syn Mékistéův a s plecí svlékal jim krunýř.

Udatný Peirithoovec vzal žití Astyalovi,

</section>

<section>

Pídýta Perkóťana pak slavný Odysseus zabil

</section>

<section>

bronzovým oštěpem svým, rek Teukros pak Aretáona.

</section>

<section>

Abléra Nestorův syn svým lesklým oštěpem zabil,

</section>

<section>

Elata Achaiů král pak porazil, vládyka mužstva.

Na břehu Satnioentu měl obydlí při krásných proudech,

</section>

<section>

v Pédasu, strmém městě.

</section>

<section>

                        Byl Fylakos Léitem zabit,

</section>

<section>

prchaje; Euaimonovec vzal žití Melanthiovi.

Adrésta spartský král pak zajal, bojovník statný,

</section>

<section>

živého: koňové jeho s ním splašeně letíce plání

</section>

<section>

do větve tamaryškové se zapletli: zlomili oje

</section>

<section>

u vozu křivého vpředu a sami pak od něho prchli

</section>

<section>

směrem k Íliu zpět, jímž ostatní prchali v zmatku,

</section>

<section>

sám pak s povozu svého dle kola se na zemi skuliv,

</section>

<section>

na tvář upadl v prach — vtom u něho samého stanul

</section>

<section>

bojovný vládyka Sparty i se svým oštěpem stinným.

Adréstos chopil se kolen a prosil těmito slovy:

</section>

<section>

„Živ mě, ó Átreův synu, a důstojné výkupné přijmi:

</section>

<section>

v zámožném otcově domě nám četné poklady leží,

</section>

<section>

hojné zlato i bronz, též železo kované pracně. —

</section>

<section>

Z toho by rád můj otec ti nesmírné výkupné za mne

</section>

<section>

vyplatil, kdyby jen zvěděl, že u lodí achajských žiju.“

Toto mu Adréstos řekl a jeho už získával srdce;

</section>

<section>

již též úmysl měl dát rozkaz soudruhu svému

</section>

<section>

k rychlým achajským lodím jej odvésti — vtom mu však přišel

</section>

<section>

naproti vládyka mužstva a vzkřiknuv, takto naň volal:

„Copakže, živený Diem, můj rozmilý, takto se staráš

</section>

<section>

o ně — zda také k _tobě_ tak krásně se chovali v domě

</section>

<section>

Trójané kdys — z těch žádný ať neujde záhubě náhlé,

</section>

<section>

neujde rukám našim — ni chlapec, kterého matka

</section>

<section>

v životě má — též _ten_ nechť zahyne — nadobro všichni

</section>

<section>

bez pohřbu, beze všech stop, nechť z Ília vyhynou zcela!“

Domluvil vládyka mužův a zvrátil bratrovo srdce

</section>

<section>

včasnou domluvou svou — ten rukou odstrčil prudce

</section>

<section>

Adrésta, Achaiů král pak přiskočiv, vládyka mocný,

</section>

<section>

kopím ho do slabin bodl — ten skácel se na znak, a vládce

</section>

<section>

na hruď patou mu stoupl a vytrhl z jasanu kopí.

Nestór argejský lid pak pobídl, mohutně vzkřiknuv:

</section>

<section>

„Přátelé, danajští reci, již Areu sloužíte v bitvách,

</section>

<section>

nikdo ať pozadu z vás teď nemešká, na plen se vrhna,

</section>

<section>

aby co nejvíc možná si k lodím odnésti mohl,

</section>

<section>

nýbrž muže teď bijme! — však potom můžete klidně

</section>

<section>

mrtvolám padlých mužův zde v rovině odění bráti.“

Řekl a každému z nich tím vzbudil bojovnou smělost.

Již by byl trójský lid, jejž bojovní Achajci tiskli,

</section>

<section>

oddal se zbabělé mysli a nazpět do Tróje prchl,

</section>

<section>

kdyby byl k Aineiu neděl a k Hektoru, přistoupiv blíže,

</section>

<section>

Helenos, Priamův syn, všech věštců daleko první:

„Aineie, Hektore slavný, teď z Tróů a Lykiů nejvíc

</section>

<section>

na vás válečný trud jest položen, poněvadž ze všech

</section>

<section>

v každém podniku našem jste nejlepší, v boji i v radě,

</section>

<section>

zarazte tady již ústup a vojíny před branou zdržte

</section>

<section>

pochůzkou po všem vojsku, než prchajíc vrhne se opět

</section>

<section>

v náručí manželek svých — což k radosti odpůrcům bude.

Ale až veškeren lid zas k novému vznítíte boji,

</section>

<section>

my již necouvnem s místa a budeme s Danay válčit,

</section>

<section>

třebas i ve velké tísni — vždyť nutnost k tomu nás vede.

</section>

<section>

Ty se však, Hektore, sám dej do města, abys dal rozkaz

</section>

<section>

mateři svojí a mé, ať k Palladě jiskrných zraků

</section>

<section>

do chrámu, na výši hradu, dá svolat manželky knížat:

</section>

<section>

klíčem ať otevřít dá té svaté místnosti dveře,

</section>

<section>

v ní pak největší háv, jenž zdá se jí nejkrásnějším,

</section>

<section>

v její komnatě ze všech, jí samé nade vše milý,

</section>

<section>

ten nechť položí v klín té bohyni kadeří krásných,

</section>

<section>

nechať také jí slíbí, že před chrámem jalovic dvanáct,

</section>

<section>

ročních, nezapřažených dá zabíti, zdali by chtěla

</section>

<section>

Ílion na milost vzít, jak robátka malá, tak ženy,

</section>

<section>

zdali by od svaté Tróje teď zdržela Týdéovce,

</section>

<section>

lítého válečníka a silného útěku strůjce,

</section>

<section>

který je nejchrabřejší, jak myslím, z Achaiů všechněch.

</section>

<section>

Tak jsme se nebáli dříve ni Achilla, záštity mužů,

</section>

<section>

který přec z bohyně prý jest narozen — tento však příliš

</section>

<section>

zuří, a nikoho není, kdo silou byl by mu roven.“

Řekl, a slavný Hektór byl úplně srozuměn s bratrem:

</section>

<section>

Ihned s povozu svého, i se zbrojí, seskočil na zem,

</section>

<section>

mávaje ostrými dřevci, a chodil táborem všude,

</section>

<section>

nutě je obnovit bitvu, a budil strašlivou půtku.

</section>

<section>

Rázem se obrátí vojsko a naproti Achaiům stane.

</section>

<section>

Argejci poněkud couvli a nechali vražedné bitvy,

</section>

<section>

neboť myslili jistě, že bůh kýs s hvězdného nebe

</section>

<section>

sestoupil, hodlaje Tróům být pomocen — taký byl obrat.

</section>

<section>

Hektór trójský lid pak pobídl, mohutně vzkřiknuv:

</section>

<section>

„Trójané, chrabří muži, a přeslavní spojenci naši,

</section>

<section>

přátelé, mužové buďte a pomněte obrany rázné,

</section>

<section>

abych se do Tróje já teď vypravil! Chci totiž dáti

</section>

<section>

kmetům, obecním rádcům, a našim manželkám rozkaz

</section>

<section>

modlitbou vzývat bohy a slavné žertvy jim slíbit.“

</section>

<section>

Hektór jiskřící přilbou se vzdálil po těchto slovech.

</section>

<section>

Kůže ho do šíje bila i do kůtků, shora i zdola,

</section>

<section>

černá, jíž dokola štít byl lemován, vypouklý v středu.

### Glaukos a Diomédés

</section>

<section>

Glaukos, Hippolochovec, a hrdina z Týdea vzešlý,

</section>

<section>

Oba dva, zápasu chtiví, se scházeli do středu vojů.

</section>

<section>

Když tak na sebe jdouce již docela nablízku byli,

</section>

<section>

první jej statný rek, syn Týdeův, oslovil takto:

„Kdopak jsi, milý muži, a z kterých pocházíš lidí?

</section>

<section>

Vždyť jsem tě neviděl dosud zde v zápase, zdobě to mužů,

</section>

<section>

avšak teď, jak vidím, jsi vykročil daleko z řady,

</section>

<section>

směle — že odvahu máš mé stinné vyčkati kopí!

</section>

<section>

Synové nešťastníků s mou silou se dávají v zápas!

Jsi-li však nějaký bůh, jenž sešel s nebeských výšin,

</section>

<section>

věru že já bych nechtěl se potýkat s nebeským božstvem!

Nebylť, věru že nebyl syn Dryantův, Lykúrgos silný,

</section>

<section>

naživě dlouhý čas, vždyť svářil se s nebeským božstvem:

Bakchu kdys rozjařenému on rozplašil pěstounky milé

</section>

<section>

po horstvu svaté Nýsy: tu Bakchantky najednou všecky

</section>

<section>

pustily na zem thyrsy, jak Lykúrgos, záhubce mužů,

</section>

<section>

bodcem prudce je tepal, a Bakchos vrhl se zlekán

</section>

<section>

do vln, kde v mořský klín jej přijala, plného strachu,

</section>

<section>

Thetis, vždyť mocný děs jej zachvátil z mužovy hrozby.

Proto naň bohové hněv pak pojali, žijící blaze.

</section>

<section>

Slepotou Kronovec Zeus jej potrestal, ani též dlouho

</section>

<section>

nežil, vždyť věčným bohům se nadobro zprotivil všechněm.

Proto naň bohové hněv pak pojali, žijící blaze.

Jsi-li však některý z lidí, co jedí plodiny zemské,

</section>

<section>

tož pojď blíž, ať konečný zmar v té chvíli tě stihne!“

Statný Hippolochovec mu na to zas odvětil takto:

</section>

<section>

„Hrdino nad jiné chrabrý, nač po mém rodě se tážeš?

</section>

<section>

Jako se rodí listí, tak podobně rodí se lidé:

</section>

<section>

listí — to sráží vítr — však nové vyráží zase

</section>

<section>

v lesích rostoucích bujně, když jarní doba se blíží;

</section>

<section>

podobně lidský rod — ten vzniká, jiný zas mizí.

Jestli i o rodě mém chceš slyšeti, abys to věděl —

</section>

<section>

o rodu rodiny naší, jejž lidé přemnozí znají:

</section>

<section>

v Argolsku, pastvišti koní, hrad Efyré v zákoutí leží,

</section>

<section>

v kterém Sísyfos býval, jenž největší chytrák byl z lidí,

</section>

<section>

Sísyfos, Aiolův syn.

</section>

<section>

             Rek Glaukos z něho se zrodil,

</section>

<section>

hrdinský Bellerofontés se opět narodil z Glauka.

Bozi mu poskytli krásu a vítanou zmužilost ducha,

</section>

<section>

avšak ve své mysli mu Proitos vymyslil zhoubu:

</section>

<section>

ten jej vypudil z Arga: bylť mnohem mocnější nad něj,

</section>

<section>

neboť Kronovec Zeus jej podřídil pod jeho žezlo:

Anteia, vznešená paní, choť Proitova, šíleně vzplála,

</section>

<section>

tajně s ním v milostný styk chtíc vejíti — svést se však nedal

</section>

<section>

chrabrý Bellerofontés, jenž choval smýšlení ctnostné.

Zato si smyslila lež, pak ke králi Proitovi řekla:

</section>

<section>

‚Buďto se života zbav, neb zabij Bellerofonta,

</section>

<section>

který mne, přes můj odpor, chtěl pojmout v náruči lásky!‘

Řekla, a nesmírný hněv jej zachvátil nad tím, co slyšel,

</section>

<section>

avšak váhal ho sklát — vždyť toho se zalekl v srdci.

Do Lycka však jej poslal a zhoubné mu odevzdal značky,

</section>

<section>

neblahá znaménka mnohá, jež načrtal v složené desky,

</section>

<section>

ta měl tchánovi dát, jak rozkázal — aby tam zhynul.

Šel tedy do země lycké, jsa bezpečně provázen bohy.

</section>

<section>

Ale když do Lycka přišel a k proudným Xanthovým vodám,

</section>

<section>

vladař Lykie širé jej uctíval ochotnou myslí:

</section>

<section>

po devět dní jej hostil a devět zabil mu býků.

</section>

<section>

Zora když růžových prstů se zjevila v desáté jitro,

</section>

<section>

tehdáž teprv se tázal, jsa dychtiv znamení spatřit,

</section>

<section>

co to as od zetě Proita mu z Tíryntha přináší s sebou.

Ale když znamení zhoubná již obdržel od zetě svého,

</section>

<section>

ze všeho nejdřív mu kázal, by usmrtil potvoru lítou,

</section>

<section>

Chimairu, jejížto rod byl božský, nikoli z lidí:

</section>

<section>

v popředí lev, svým pozadím saň, však ve středu koza

</section>

<section>

soptící strašný žár, jenž sálal planoucím ohněm.

Avšak přece ji sklál, byv poslušen znamení božích.

Po druhé s proslavenými se potýkal Solymů vojsky:

</section>

<section>

boj to prý nejtužší všech, jež kdykoli podstoupil s muži.

Třetí jsou Amazonky, jež pohubil, mužatky chrabré.

Když pak se vracel domů, tu silný úklad mu chystal:

</section>

<section>

vybrav nejlepší mužstvo, jež v širé Lykii bylo,

</section>

<section>

v léčku je skryl, však nižádný z nich již nepřišel domů,

</section>

<section>

neboť všecky je sklál muž hrdinský, Bellerofontés.

</section>

<section>

Když již poznával vládce, že statný to potomek bohů,

</section>

<section>

zdržel ho ve svém domě a vlastní dceru mu dával,

</section>

<section>

k tomu mu udělil též půl veškeré královské pocty.

Úděl nad jiné vzácný mu lycký přidělil národ:

</section>

<section>

krásnou štěpnici plodnou i ornici, aby je pěstil.

Chrabrému Bellerofontu se tré pak zrodilo dítek:

</section>

<section>

Ísandros, Hippolochos a krásná Láodameia.

K této se všemoudrý Zeus, syn Kronův, přidružil v lásce:

</section>

<section>

Sarpédón, krytý kovem, z ní pochází, podobný bohům.

Avšak když se i on pak bohům zprotivil všechněm,

</section>

<section>

tehdáž aléjskou plání se toulával, samoten zcela,

</section>

<section>

ve své duši se trápě a lidským prchaje krokům.

Ísandra, milého syna, mu Arés dychtivý války

</section>

<section>

sklál, když s proslavenými se potýkal Solymů vojsky.

Artemis svítící zlatem mu manželku zabila z hněvu.

Pocházím od Hippolocha, a ten je, jak pravím, můj otec,

</section>

<section>

který mě do Tróje poslal a velmi mi důrazně velel,

</section>

<section>

abych vždy hrdinou býval a výtečným nad jiné všecky,

</section>

<section>

nechci-li předkův rod nám zneuctít: bývaliť vždycky

</section>

<section>

v Efyře nejlepší ze všech a v celé Lykii širé.

Z takého původu tedy a z také pocházím krve.“

Řekl, a Týdeův syn byl potěšen, bojovník statný:

</section>

<section>

v okamžik v živnou zem svůj ostrý zabodl oštěp,

</section>

<section>

načež vlídnými slovy se ozval k vladaři lidu:

„Aj, tys hostinný přítel, již po otcích, od doby dávné,

</section>

<section>

neboť slavený Oineus kdys hrdinu Bellerofonta

</section>

<section>

pohostil ve svém domě a dní si ho podržel dvacet.

Krásné hostinné dary si přátelé navzájem dali:

</section>

<section>

opasek červení lesklý dal děd můj hostovi darem,

</section>

<section>

zlatou mu dvojuchou číš zas daroval Bellerofontés;

</section>

<section>

tu jsem zanechal já v svém paláci, do války táhna.

Týdea v paměti nemám, neb v útlém mě opustil mládí,

</section>

<section>

tehdy, když achajský lid byl ve válce pohuben u Théb.

Pročež nyní ti já jsem přítelem ve středu Arga,

</section>

<section>

milým, ty v Lykii zas, když do vaší země bych přišel.

Chraňme se oštěpy své, též ve vřavě, na sebe házet:

</section>

<section>

mohu přec hojnost Tróů i slavných spojenců jejich

</section>

<section>

pobíjet, koho dá božstvo, a koho bych dostihl během,

</section>

<section>

hojně i Achaiů jest, bys pobíjel, koho bys mohl!

Teď však si výzbroj změňme, ať také poznají tito,

</section>

<section>

my že již po svých otcích jsme hostinní přátelé spolu!“

Takovou mluvili řeč, pak se svých skočili vozů,

</section>

<section>

ruce si navzájem stiskli a ztvrdili přátelství věrné.

Tehdáž Kronovec Zeus vzal nadobro Glaukovi rozum,

</section>

<section>

protože s Týdéovcem se nezdráhal směniti výzbroj,

</section>

<section>

za zlatou bronzovou dostal — vzal za devět krav — dal za sto.

Hektór ke Skajské bráně se zatím blížil a k dubu.

</section>

<section>

Ihned se trójské dcery i manželky sbíhaly k němu,

</section>

<section>

s dotazy po svých synech i příbuzných, po rodných bratrech,

</section>

<section>

avšak po mužích zvlášť — však rek jim k modlitbě radil,

</section>

<section>

po řadě všem, vždyť přemnohým z nich byl zármutek určen.

Když pak v Priamův dům již přicházel, v překrásný palác —

</section>

<section>

hladkými podloubími byl ozdoben, ve vnitřku jeho

</section>

<section>

komnaty z kamenů hladkých se řadily, padesát celkem,

</section>

<section>

stavěné poblíž sebe. V nich synové Priama krále

</section>

<section>

u svých manželských chotí se ke spánku na lože kladli,

</section>

<section>

pro dcery naproti nim, vnitř dvořiště, s opačné strany,

</section>

<section>

komnaty z kamenů hladkých a pokryté, dvanácte celkem,

</section>

<section>

stavěné poblíž sebe, kde zeťové Priama krále

</section>

<section>

u svých ctihodných chotí se ke spánku na lože kladli —

</section>

<section>

matka tu vlídné mysli mu dvorem naproti přijde,

</section>

<section>

vedoucí Láodiku, jež z dcer byla nejhezčí ze všech,

</section>

<section>

vřele mu pravici stiskne, dí slovo a promluví takto:

„Copakže přicházíš, synu — proč opustil’s odvážnou válku?

</section>

<section>

Že zas týrají vás těch Danaů synové kletí,

</section>

<section>

válčíce kolem města, a tebe sem pobídlo srdce

</section>

<section>

vyjít na vrchol hradu a k Diovi pozvednout ruce!

Avšak počkej tu mžik, bych sladké přinesla víno,

</section>

<section>

abys Diovi ulil a druhým nesmrtným bohům,

</section>

<section>

nejdřív, a potom se sám též občerstvil, chceš-li se napít,

</section>

<section>

neboť mužovi mdlému se vínem zvětšuje síla,

</section>

<section>

jako i ty’s teď mdlý, když chránil’s občanů vlastních!“

Hrdina jiskřící přilbou jí pravil, veliký Hektór:

</section>

<section>

„Nenos, vznešená máti, mi nyní chutného vína,

</section>

<section>

mohla bys síly mě zbavit, a já bych chrabrosti pozbyl.

</section>

<section>

Také se ostýchám z úcty, bych Diovi jiskrné víno

</section>

<section>

ulíval nemytou dlaní, vždyť Kronovce, vladaře mraků,

</section>

<section>

modlitbou nemohu vzývat, jsa potřísněn krví a kalem.

Svolej však manželky knížat, a vonné kadidlo vezmouc,

</section>

<section>

vejdiž v Palladin chrám, té kořistné bohyně mocné,

</section>

<section>

vyber největší háv, jenž zdá se ti nejkrásnějším

</section>

<section>

ve tvé komnatě ze všech, a tobě je nade vše milý,

</section>

<section>

ten pak polož jí v klín, té bohyni kadeří krásných,

</section>

<section>

potom také jí přislib, že před chrámem jalovic dvanáct,

</section>

<section>

ročních, nezapřažených, dáš zabíti, zdali by chtěla

</section>

<section>

Ílion na milost vzít, jak robátka malá, tak ženy,

</section>

<section>

zdali by od svaté Tróje teď zdržela Týdéovce,

</section>

<section>

lítého válečníka a silného útěku strůjce.

Jdi tedy v Palladin chrám, té kořistné bohyně mocné,

</section>

<section>

já však k Paridu zajdu a opět ho zavolám k boji,

</section>

<section>

chtěl-li by, vyzván jsa mnou, být poslušen. —

</section>

<section>

             Kéž ho tu raděj

</section>

<section>

pohltí zem — jen k pohromě nám jej Kronovec živil,

</section>

<section>

Priamu, chrabrému reku, i dětem jeho i Tróům.

</section>

<section>

Přál bych si spatřiti jej, jak vstoupil v Hádovo sídlo! —

</section>

<section>

pak bych mohl si říci, že duch můj zapomněl strastí!“

Matka zas do domu vešla a kázala služebným ženám,

</section>

<section>

aby se rozešly městem a volaly manželky knížat.

Potom v pokladní síň však sestoupla, klenutou pevně,

</section>

<section>

ve které pestrá roucha jí ležela, práce to ženštin

</section>

<section>

sídonských — Paris je sám kdys přivezl, podobný bohům,

</section>

<section>

z dálné sídonské země, kamž plavil se po širém moři,

</section>

<section>

cestou, jíž vysokorodou si Helenu do Tróje vezl.

Z rouch těch vybrala jedno a nesla je Athéně za dar,

</section>

<section>

to, jež největší bylo a nejkrásněj vyšito ze všech,

</section>

<section>

záříc jak na nebi hvězda, a leželo poslední vespod.

</section>

<section>

Potom narychlo vyšla, i četné manželky knížat.

Když pak přišly už k chrámu, jejž Pallas na hradě měla,

</section>

<section>

ihned Theánó sličná jim odemkla chrámové dveře —

</section>

<section>

otec její byl Kissés, choť Anténór, statečný jezdec —

</section>

<section>

neboť ji trójský lid byl za kněžku Athéně zvolil.

Ony tu zavýskly všecky a k Athéně pozdvihly ruce,

</section>

<section>

kněžka pak, Theánó sličná, se chopila krásného roucha,

</section>

<section>

které vložila v klín té bohyni kadeří krásných,

</section>

<section>

potom vroucí prosbou se modlila k Diově dceři:

„Athéno, záštito města, ó vznešená bohyně jasná,

</section>

<section>

zlom přec Týdéovci už jednou v pravici oštěp,

</section>

<section>

dej též, aby on sám pad’ na tvář před branou Skajskou,

</section>

<section>

abychom ihned nyní, zde před chrámem, jalovic dvanáct,

</section>

<section>

ročních, nezapřažených, ti zabily, zdali bys chtěla

</section>

<section>

Ílion na milost vzít, jak robátka malá, tak ženy!“

Těmito prosila slovy — však odřekla Athénská Pallas.

Tak tam k Palladě lkaly, jež velkého Dia je dcera.

Hektór k Paridu kráčel a krásnému paláci jeho.

</section>

<section>

Dům ten s muži si sám kdys vystavěl, které on tenkrát

</section>

<section>

v Ílijsku, hrudnaté zemi, měl nejlepší umělce staveb.

</section>

<section>

Tito mu stavěli dvůr, též komnatu mužskou a ženskou

</section>

<section>

poblíž Priama krále i Hektora, na výši hradu.

Hektór Diovi milý tam vstoupil s oštěpem v ruce,

</section>

<section>

dlouhým jedenáct loket, a na něm, na konci vpředu,

</section>

<section>

svítil bronzový hrot — kol zlatý obíhal kroužek.

Zastal ho v ženské síni, jak krásnou se obíral zbrojí,

</section>

<section>

štítem a krunýřem svým, jak zkoušel lučiště křivé.

Uprostřed služebných žen tam krásná Helené z Argu

</section>

<section>

dlela a dávala tkát svým služkám tkaniny vzácné.

Když ho tam Hektór spatřil, tu káral jej hanlivou řečí:

</section>

<section>

„Nemoudrý! Nehezké jest, tak zprudka se rozhněvat v srdci!

</section>

<section>

U strmých Ília zdí tak četné zástupy hynou,

</section>

<section>

ve válce! — _Pro tebe_ jen kol našeho rodného města

</section>

<section>

vzplál ten válečný ryk! — vždyť sám bys domluvil jiným,

</section>

<section>

když bys někoho spatřil, jak hrůzné bitvy se straní.

Vzhůru! Sic trójský hrad nám ohněm planoucím shoří.“

Paris podobný bohům mu na to dal odpověď tuto:

</section>

<section>

„Po právu, Hektore můj, mě’s pokáral, nikoli křivě.

</section>

<section>

Pročež něco ti řeknu, ty dobře to uvaž a poslyš!

</section>

<section>

Ne tak nevolí puzen ni hněvem naproti Tróům,

</section>

<section>

teď jsem v komnatě dlel — jen žalosti chtěl jsem se oddat.

</section>

<section>

Nyní mě manželka má zas přiměla domluvou vlídnou,

</section>

<section>

abych do boje šel — já sám již poznávám také,

</section>

<section>

že by to bylo tak líp, vždyť vítězství v boji se střídá.

</section>

<section>

Nuž, buď počkej tu na mne, co válečnou zbroj si vezmu,

</section>

<section>

nebo jdi sám, já přijdu, a doufám tě dohonit brzy!“

Hektór jiskřící přilbou mu neřekl na to ni slova.

</section>

<section>

Vtom však Helené z Argu mu pravila vlídnými slovy:

„Ó můj milený švagře, mne zlostrůjné nestydy hrozné,

</section>

<section>

kéž by mě právě ten den, v němž moje mě zrodila matka,

</section>

<section>

prudký vichřice vztek byl s sebou odnesl náhle

</section>

<section>

do pustých hor neb vln, jež na moři hučícím bouří!

</section>

<section>

Byl by mě pohltil vír, než pohromy tyto se staly. —

</section>

<section>

Ale když takovou strast již bohové určili jednou,

</section>

<section>

lepší nějaký muž měl za svou ženu mě pojmout,

</section>

<section>

který by cítil hanu a četné výčitky lidí.

</section>

<section>

On však rozumný není a nebude asi ni příště,

</section>

<section>

pročež jednou tu věc, jak myslím, odnese trpce.

Ty však, Hektore, vejdi a posaď se na toto křeslo,

</section>

<section>

švagře, vždyť válečný trud jest nejvíc na péči tobě,

</section>

<section>

pro mne, tu nestoudnou ženu a zločinný Paridův skutek. —

</section>

<section>

Za to nám neblahý los jest od Dia uložen navždy:

</section>

<section>

bychom i příštím lidem se v písních pověstni stali.“

Hrdina jiskřící přilbou jí pravil, veliký Hektór:

</section>

<section>

„Nenuť, ač dobře to myslíš, mě usednout — není to možno,

</section>

<section>

poněvadž již můj duch jest roztoužen, abych šel přispět

</section>

<section>

Tróům, již s velkou touhou mne čekají, když jsem teď vzdálen.

Jej však pobídnout hleď, též sám ať s odchodem kvapí,

</section>

<section>

aby mě dohonil ještě, co uvnitř Ília budu.

</section>

<section>

Dřív bych se podíval rád v své obydlí, neboť chci vidět

</section>

<section>

čeládku, milou ženu i malého synáčka svého.

</section>

<section>

Vždyť přec není mi známo, zda nazpět ještě jim přijdu,

</section>

<section>

čili mě bozi již teď chtí rukama Danaů skolit.“

Hektór jiskřící přilbou se vzdálil po těchto slovech.

</section>

<section>

Zakrátko v knížecí dům již vstupoval, k bydlení vhodný.

</section>

<section>

Manželku bělostných loktů však nenašel v komnatě ženské,

</section>

<section>

poněvadž se svým synem a se služkou oděnou krásně

</section>

<section>

na věži hradební stála a tonula v nářku a slzách.

Když tedy nezastal rek svou vzornou manželku v domě,

</section>

<section>

vyšel, na prahu stanul a takto se vyjádřil k služkám:

„Poslyšte, služebné ženy, a rcete mi pravdivou zprávu,

</section>

<section>

kampak šla z komnaty své má manželka bělostných loktů?

</section>

<section>

Odešla snad k mým sestrám — či k ženám zašla mých bratrů?

</section>

<section>

Či by se v Athénin chrám snad vydala, v kterém se snaží

</section>

<section>

Trójanky pletenců krásných, by smířily bohyni hroznou?“

Na to zas klíčnice čilá mu pravila v odpověď toto:

</section>

<section>

„Ježto jsi důtklivě chtěl, bych řekla ti pravdivou zprávu,

</section>

<section>

nezašla ke tvým sestrám, ni k ženám nešla tvých bratrů,

</section>

<section>

aniž se v Athénin chrám teď vydala, v kterém se snaží

</section>

<section>

Trójanky pletenců krásných, by smířily bohyni hroznou,

</section>

<section>

na městskou velikou věž však vystoupla — zaslechlať právě,

</section>

<section>

že jsou Trójané v tísni a Danajci v převaze velké.

</section>

<section>

Ona již k městským zdím as dochází kročejem chvatným,

</section>

<section>

jako by bez smyslů byla, a chůva jí chlapečka nese.“

Takto mu klíčnice řekla; i odkvapil z paláce Hektór,

</section>

<section>

třídami výstavnými se toutéž vraceje cestou.

Právě se blížil k bráně, jda trójským velikým městem,

</section>

<section>

ke Skajské, kteroužto chtěl zas projít na širou pláni —

</section>

<section>

choť v tom přišla mu vstříc, jdouc chvatným kročejem k němu,

</section>

<section>

zrozená z Éetióna a zámožná manželka jeho,

</section>

<section>

z chrabrého Éetióna, jenž pod Plakem lesnatým bydlil,

</section>

<section>

v slavné podplacké Thébě a národu Kyliků vládl,

</section>

<section>

dceru pak za svou choť měl Hektór pokrytý kovem.

Tam se s ním potkala tedy; s ní zároveň kvapila služka,

</section>

<section>

synáčka majíc v loktech — tak malého, nevinné mysli,

</section>

<section>

miláčka Hektora vládce — byl krásné podoben hvězdě.

</section>

<section>

Hektór Skamanderským jej nazýval — „Ília hradbou“

</section>

<section>

ostatní lid, vždyť Hektór sám byl záchranou Tróje.

Otec se usměje mlčky, když pohlédne na milé robě,

</section>

<section>

k Hektoru milená choť pak přistoupne se slzou v očích,

</section>

<section>

vřele mu pravici stiskne, dí slovo a promluví takto:

„Bláhový, ta tvá chrabrost tě zahubí! — Soucitu nemáš

</section>

<section>

s dítětem nemluvňátkem ni se mnou, nebohou ženou,

</section>

<section>

neboť tě ztratím záhy — vždyť brzy tě Achajci skosí

</section>

<section>

společným útokem svým. —

</section>

<section>

             Ó kdybych ztratila tebe,

</section>

<section>

potom by bylo mi líp, být pod zemí — vždyť mi pak žádná

</section>

<section>

útěcha nezbude víc, až dojdeš života cíle,

</section>

<section>

než jen žal — vždyť pozbyla jsem již matky i otce,

</section>

<section>

neboť našeho otce mi slavný Achilleus zabil,

</section>

<section>

z kořen Kiliků hrad nám vyvrátiv, k bydlení vhodný,

</section>

<section>

vysokobrannou to Thébu.

</section>

<section>

             Tam usmrtil Éetióna,

</section>

<section>

avšak nevzal mu zbroj — vždyť toho se zalekl v srdci —

</section>

<section>

nýbrž kázal ho spálit i s brněním zdobeným krásně,

</section>

<section>

potom mu nasypal rov, kol něhož vysoké jilmy

</section>

<section>

vsadily horské nymfy, jež bouřného Dia jsou dcery.

Sedm i rodných bratrů jsem mívala v otcově domě,

</section>

<section>

všichni však v jediný den v dům Hádův posláni byli:

</section>

<section>

slavný Achilleus rychlý je totiž pohubil všecky

</section>

<section>

u ovcí bělostné vlny a u stád loudavých býků.

Milou matku pak mou, jež pod Plakem lesnatým vládla —

</section>

<section>

když si ji přivedl k Tróji i s ostatní kořistí svojí,

</section>

<section>

zase ji propustil zpět, když nesmírné výkupné přijal —

</section>

<section>

Artemis, střelkyně šípů, mi zabila v otcově domě.

Hektore, ty’s můj otec a ty’s má vznešená máti,

</section>

<section>

ty’s i můj rodný bratr, a ty’s můj bujarý manžel.

Proto se nyní slituj a zůstaň na věži tady,

</section>

<section>

nechceš-li sirotkem dítě a vdovou učinit ženu:

</section>

<section>

postav bojovný lid blíž smokvoně, kdežto je nejvíc

</section>

<section>

útoku vydáno město a nejspíš dobytná hradba.

</section>

<section>

Třikrát už rekové přední v těch místech zkoušeli útok,

</section>

<section>

přitrhše s Aianty dvěma a slavným Ídomenéem,

</section>

<section>

s oběma Átreovci a se silným Týdéovcem:

</section>

<section>

buďže jim dal kdos návod, kdo věšteb dobře je znalý,

</section>

<section>

nebo je vlastní duch snad pobízí k tomu a pudí.“

Hrdina jiskřící přilbou jí odvětil, veliký Hektór:

</section>

<section>

„Všecko to ženo i já mám na mysli, avšak se velmi

</section>

<section>

velice Tróů stydím i Trójanek s vlečnými rouchy,

</section>

<section>

kdybych jak zbabělý muž chtěl z dálky se vyhýbat válce.

</section>

<section>

Také nedá mi duch, jsemť zvyklý hrdinou býti,

</section>

<section>

vždycky, a sváděti boj jen v předních Trójanů řadách,

</section>

<section>

otcovu velkou slávu i vlastní zachovat chtěje,

</section>

<section>

neboť dobře to vím jak ve svém srdci, tak v mysli:

</section>

<section>

nastane jednou den, v němž svatá Ílios klesne,

</section>

<section>

kopiník Priamos padne, i všecken Priamův národ. — —

Avšak na srdci mém tak neleží budoucí osud

</section>

<section>

Tróů ni Hekaby samé ni osud Priama vládce,

</section>

<section>

ani mých rodných bratrů, již počtem četní a vzácní,

</section>

<section>

rukou nepřátel skláni, as klesnou do prachu země,

</section>

<section>

jak los tvůj, až volnosti den pak někdo ti vezme

</section>

<section>

z Achaiův oděných kovem a odsud tě povleče v slzách. —

Potom, poddána jiné, bys tkávat musila v Argu,

</section>

<section>

anebo z Hypereie neb Messéidy nosívat vodu — —

</section>

<section>

ach jak nerada velmi, však silná sevře tě nutnost.

Tu kdos propoví leckdy, až ronit slzy tě spatří:

</section>

<section>

‚Aj, toť Hektora choť, jenž býval nejlepší v boji

</section>

<section>

z Trójanů, statných jezdců, když válčili okolo Tróje.‘

Tak kdos propoví leckdy, a novou pocítíš bolest,

</section>

<section>

vědouc, že nežije ten, jenž poroby té by tě zbavil.

</section>

<section>

Nechť však násyp hlíny mě mrtvého pokryje dříve,

</section>

<section>

než bych slyšel tě lkát, až násilně vlečena budeš!“

Domluvil slavný Hektór a po svém synovi sáhl.

</section>

<section>

Ten však chvatně se uhnul a s křikem se přitulil k ňadrům

</section>

<section>

pěstounky s krásným pásem, jsa polekán otcovým vzhledem:

</section>

<section>

zděsilť se bronzové přilby a na ní chocholu z žíní,

</section>

<section>

zhlédnuv, jak na jejím vrchu se strašným pohybem kývá.

Usmál se milý otec a s ním též vznešená matka.

Ihned s hlavy si sňal svou přilbici slavený Hektór,

</section>

<section>

vedle ji vložil na zem — ta jasným zářila třpytem.

</section>

<section>

A když robátko své již pohýčkal v rukou a zlíbal,

</section>

<section>

takto se modlil k Zévu i veškerým ostatním bohům:

„Zéve i ostatní bozi, ó dovolte, aby i tento

</section>

<section>

syn můj stejně jak já byl hvězdou v národě trójském,

</section>

<section>

stejně byl mocný silou a mohutně v Íliu vládl,

</section>

<section>

ať kdos propoví leckdy: ‚Ten mnohem je lepší než otec‘,

</section>

<section>

až bude kráčet z války a ponese krvavou výzbroj,

</section>

<section>

usmrtiv odpůrce v bitvě — a nad ním zaplesá matka!“

Tak tam promluvil Hektór a drahé to robátko vložil

</section>

<section>

do rukou manželky milé. — Ta k vonným je přitiskla ňadrům

</section>

<section>

slzíc, s úsměvem na rtech.

</section>

<section>

             I pojal manžela soucit,

</section>

<section>

rukou pohladil choť, děl slovo a promluvil takto:

</section>

<section>

„Nesmíš se přec tak příliš, ty bláhová, v srdci mi rmoutit:

</section>

<section>

žádný naproti sudbě mne Hádovi nevrhne v kořist,

</section>

<section>

osudu svému, jak mním, však žádný neujde člověk,

</section>

<section>

ať jest vzácný či nízký, jak jednou zrodí se na svět.

</section>

<section>

Ty však se navrať domů a vlastní spravuj si práce,

</section>

<section>

kužel a stav, kaž služebným svým, ať bedlivě všechny

</section>

<section>

prací hledí si svých — boj mužů starostí bude,

</section>

<section>

všechněch, a nejvíc mou, jimž Trója je kolébka rodná!“

Domluvil slavný Hektór a přilbici s chocholem z žíní

</section>

<section>

pozvedl zas.

</section>

<section>

             Však milená choť již kráčela domů,

</section>

<section>

ohlédala se stále a proudem ronila slzy.

</section>

<section>

Zakrátko v knížecí dům zas vstoupila k bydlení vhodný

</section>

<section>

Hektora, záhubce mužů, a uvnitř zastala služky,

</section>

<section>

mnohé, a žalostný pláč v nich vzbudila slzami svými.

Tak tam zaživa Hektór byl želen ve vlastním domě,

</section>

<section>

neboť nemyslil nikdo, že Achaiů síle a rukám

</section>

<section>

prchne a z kruté bitvy se vrátí do domu svého.

Ale ni Alexandros se nezdržel v paláci hrdém,

</section>

<section>

nýbrž jak skvostnou zbroj vzal na sebe, zdobenou kovem,

</section>

<section>

ihned se rozběhl městem a v křepké spoléhal nohy.

Nejinak stájní kůň, jenž nažrav se u žlabu hojně,

</section>

<section>

přetrhne ohlávky pouto a dupotem po pláni pádí,

</section>

<section>

v krásných proudech říčních jsa zvyklý denně se koupat,

</section>

<section>

jarosti pln, svou hlavu pne do výše, po plecích hříva

</section>

<section>

po obou stranách mu vlá, on krásou těla se pyšní:

</section>

<section>

rychle ho kolena nesou, kde zvyklá je pastvina koní.

Tak šel jarosti pln též Paris s Pergama výšin,

</section>

<section>

třpytě se výzbrojí svou jak zářící na nebi Jasoň.

</section>

<section>

Křepké nohy ho nesly, a Paris za malou chvíli

</section>

<section>

Hektora, slavného reka, již dohonil, právě když hodlal

</section>

<section>

opět se obrátit s místa, kde s chotí důvěrně mluvil.

Paris podobný bohům ho první oslovil takto:

</section>

<section>

„Příliš, bratříčku milý, tě zdržuji, ačkoli spěcháš,

</section>

<section>

váháním svým: já nepřišel včas, jak ty jsi mi velel.“

Hektór jiskřící přilbou mu odvětil těmito slovy:

</section>

<section>

„Bláhový nižádný muž, jenž moudrým chtěl by se zváti,

</section>

<section>

nesmí udatnost tvou brát v pochybnost, neboť jsi statný.

</section>

<section>

Ty si však z úmyslu hovíš — a nechtíváš, moje však srdce

</section>

<section>

velmi se uvnitř rmoutí, když Trójany hanět tě slyším;

</section>

<section>

kteří tolik tu trampot, jen pro tebe, musejí snášet.

Pojďme však už! — Vždyť pozděj to spravíme, jestliže Zeus

             kdy

</section>

<section>

ráčí popřáti nám zas měsidlo svobody bohům

</section>

<section>

nebeským, žijícím věčně, kdys postavit v paláci našem,

</section>

<section>

až bychom vyhnali z Tróje lid achajský holení krásných.“

</section>

[^1]: Více o Patroklovi viz ve zvláštním odstavci tohoto úvodu „Patroklos“.

[^2]: Někdy se zdá, že básník úmyslně statečnost Hektorovu snižuje, na příklad v boji s Patroklem a v souboji s Achilleem.

[^3]: Jedni nemohli přemoci druhých a jejich zápasy byly bezvýsledny. To byl také motiv Diova zakročení.

[^4]: Jiného cíle tato část nemá. Není tedy jejím úkolem _oslava_ hrdinských činů také jiných reků achajských – že totiž básník v této části Íliady použil nepřítomnosti Achilleovy k tomu, aby je vylíčil, a tím oslavil. Básník ovšem úmyslně, obšírně a se zálibou činy jejich líčí, a tím je také oslavuje; ale to líčení děje se proto, aby básník ukázal, že sebevětší hrdinství reků achajských nestačilo, aby bez Achillea způsobilo Trójanům porážku.

[^5]: Nedbajíce této vnitřní odůvodněnosti a vnitřní potřeby, nebo snad o ní nevědouce, někteří učenci tuto část vylučovali z Íliady z důvodu, že porušuje souvislost a způsobuje těžký rozpor mezi Diovým slibem (I) a skutečným průběhem událostí. Zeus totiž přislíbil Thetidě, že Achaiové budou od Trójanů tak dlouho poráženi, dokud nedají Achilleovi dostiučinění a nepovznesou jeho potupenou čest, a hned v noci po jejím odchodu povzbudil (klamným Snem) Agamemnona k boji. Ale když ten boj ráno nastal, tu najednou místo porážky Achajů byl boj nerozhodný, ve kterém Achajové měli převahu. Teprve v druhém dni bitevním (VIII) Zeus dostál svému slibu. To je ovšem rozpor, který na první pohled bije do očí. – Ale můžeme jej dobře vysvětlit. Básník bohužel nikde nevysvětluje, proč Zeus nesplnil svého slibu hned, takže jsme tu odkázáni sami na sebe. Nezbývá než hledat vysvětlení v povaze osob a situace a hledět onen rozpor pravděpodobně vyložit – ovšemže, nemohouce se opírat o důvody básníka samého, můžeme se dopátrat jen větší neb menší pravděpodobnosti. Svůj slib, že propůjčí Trójanům vítězství nad Achajci, dával Zeus velmi nerad a s patrnou nechutí. Bylť dosud nestranný, a teď měl tuto nestrannost porušit! Věděl, jak Héré, jeho choť, Athéné, jeho nejmilejší dcera, i Poseidón, jeho bratr, nenávidí Trójanův a jak touží po záhubě Tróje, a teď měl proti nim zakročit a dávat Trójanům vítězství! Není tedy divu, že neměl valné chuti k zakročení proti Achajům a že by byl raději viděl, aby zakročovat nemusil. Snad se tedy chtěl dřív přesvědčit, jak boj za nepřítomnosti Achilleovy dopadne bez jeho zakročení, snad dokonce doufal, že Trójané, když Achilleus nebojoval, porazí Achajce sami. Proto dal prvnímu boji volný průchod. Teprv když se přesvědčil, že Trójané Achajců sami neporazí, zakročil druhého dne sám. –

Dále musíme mít na mysli, že Zeus Thetidě sice přislíbil, že dá Trójanům vítězství, ale nikde neřekl, že se to stane hned; nikde to z jeho slov určitě nevyplývá. Jisto je, že Zeus chtěl svůj slib vyplnit, vždyť to slavnostně slíbil, a také to vyplývá z jeho slov (II), ale že se asi chtěl sám dřív přesvědčit, jak dopadne boj bez Achillea. Zdá se tedy, že onen spor je jen zdánlivý, a že jej lze pravděpodobně vysvětlit, jak jsme se o to právě pokusili.

Snad se i zde setkáváme se známou básníkovou zálibou v překvapování. Vypravuje totiž věc často tak, že čtenář předpokládá, ba s jistotou očekává takového průběhu událostí, jaký z dosavadního líčení jaksi vyplývá. Ale najednou básník další průběh úplně změní. Uvádím jen jeden příklad: Z líčení ve XX. zpěvu by každý očekával, že boj bohů nastane hned. Zatím však básník líčí Aineiův souboj s Achilleem, a bohové si klidně sedli na hlídku a dívali se na boj mužů (XX); boj bohů nastal mnohem později (XXI). Snad si i zde básník podobně počínal; vzbudil domněnku, jako by porážka Achajců již již nastávala, a zatím boj byl nerozhodný. – Konečně nezapomínejme, že básník nutně potřeboval této části (II–VII) k provedení svého plánu a že snad ani nechtěl svého postupu odůvodňovat, doufaje, že čtenář sám z průběhu událostí se domyslí pravého stavu věcí.

[^6]: Tato poetická idea se zcela různí od výkladů Nietzschových.

[^7]: Patroklos bolem a rozčilením i plakal. Toto neobyčejné pohnutí přítelovo tak překvapilo Achillea, že zapomněl se zeptat na zprávu, pro niž před chvílí Patrokla sám ze stanu poslal.

[^8]: K chování Patroklovu přispěla snad i jiná ještě okolnost. Patroklos byl silný, statečný a odvážný hrdina, ale dosud neměl příležitosti, aby svou sílu, chrabrost a smělost osvědčil. Bojoval vždy jen po boku Achilleově, vedle něhož ovšem hrdinství jeho nemohlo vyniknout. Achilleus sám byl zvědav, jak se Patroklos bez něho v boji osvědčí (XVI). – Nebylo přirozeno, že Patroklos chtěl ukázat, co dovede, když bojuje sám, bez Achillea?

[^9]: Aby básník mohl provést svůj zdařilý a vskutku pěkný popis boje o mrtvolu Patroklovu, připustil některé pravděnepodobnosti, bezpochyby vědomě a úmyslně. Když Hektór byl od Aianta balvanem omráčen, ihned se sběhli přední rekové trójští, obstoupili raněného a chránili ho štíty, ostatní jej zvedli a kvapně s ním prchali z bojiště a pak jej dali vozem zavézt na bezpečné místo k řece Skamandru, kdež jej kropili vodou atd. (XIV). Čtenář, který toto místo četl, nepochopí, jak je možno, aby si Patroklova pádu Myrmidoni ani nevšimli, v jejichž čele bojoval a kteří dle XVI. nebyli daleko, zvláště když Patrokla pro jeho statečnost a vlídnost každý miloval. Také je divno, že Hektór, který přece znal důležitost Patroklovu hned, jakmile jej zabil, nechal ho ležet i se zbrojí a šel zabrat Achilleovy koně. Zavlečení Patrokla do řad trójských nebylo tenkrát ani nemožné, ani nesnadné. Dále je divno, že ani z Trójanů, ani z Achaiů nikdo se nesnažil zavléci Patrokla do svých řad, ačkoli ten den byl Patroklos prvním hrdinou zápasu – jako by nikdo o jeho pádu ani nevěděl. Jediní, kdo jej viděli padnout, byl Meneláos a Trójan Euforbos, který Patrokla první ranil. První přistoupil k mrtvole Meneláos, ale ani on se nesnažil zachránit tělo Patroklovo, nýbrž je obkročil, nastavil kopí a _čekal,_ přijde-li nějaký nepřítel. Známe-li úmysl básníkův, chápeme, proč to líčení je takové, jaké jest. Kdyby kdokoli Patrokla byl z bojiště odnesl, nebylo by líčení boje o jeho mrtvolu možné.

[^10]: Podle zp. XVIII. by čtenář čekal, že Achilleus po ničem tak netouží jako po tom, aby Hektora zabil, a že bude stíhat hlavně jej. Najednou však čteme ve zp. XXI., že Achilleus roztrhl Trójanům vojsko ve dva díly: jeden díl, v němž byl i Hektór, prchal k městu, druhý byl zatlačen do řeky Skamandru. Čekali bychom, že Achilleus bude pronásledovat oddíl, v němž byl Hektór. Ale Achilleus nechal tento oddíl klidně prchat a vrhl se za oddílem, který hledal útočiště v řece. Proč? To není neobratnost ani zapomnětlivost básníkova, nýbrž úmysl, aby mohl vylíčit boj Skamandrův s Héfaistem, vody s ohněm – část to vskutku velkolepá.

[^11]: Hektór byl už několikrát v nebezpečí života. Tak ve zp. XI. jej Diomédés udeřil tak prudce kopím do přílbice, že Hektór klesl a černé temno se prostřelo po jeho očích – odjel a tak unikl smrti. Ve zp. XIV. byl od Aianta omráčen velikým balvanem. Trójané jej odvezli k řece Skamandru, kde stěží přišel k sobě. Ve zp. ve srážce s Achilleem ho zachránil Apollón. Ale básník zachoval Hektorův život až k tomuto souboji ve zp. XXII.

[^12]: Proč vlastně Achilleus běžel k Tróji, není dost pochopitelno. Vždyť ve zp. XXII. slyšel od samého Apollóna, že Trójané už prchli do města – rozumělo se samo sebou, že Hektór také prchl do města, třebaže to Apollón výslovně neřekl. Achilleus se nemohl nadít, že Hektór ho čeká před branou.

[^13]: Nebylo možná do tohoto slovníčku pojmout všecka vlastní jména osob a věcí, je jich příliš mnoho. Zvláště zeměpisná jména až na skrovné výjimky jsou vynechána, poněvadž by výklad o nich ničím nepřispěl k porozumění místům. Jen nepatrnou část všech vl. jmen jsem do slovníčku zařadil. Jsou to předně jména, na která jsou v básni činěny narážky, jimž by čtenář bez výkladu neporozuměl, např. Marpéssa, Týdeus a jiná, a pak ovšem jména osob, jež mají v básni důležitý úkol a bylo potřeba je stručně charakterisovat, a konečně jména, jež bylo nutno vysvětlit, aby mohlo být místům porozuměno. Do slovníčku pojato jen to, co bylo k výkladu míst nezbytně nutné.

[^14]: Viz krásnou a vyčerpávající rozpravu Achilleus od Vojtěcha Hanačíka ve výr. zprávě vyššího gymn. v Žitné ulici v Praze r. 1889/90. Některé myšlenky jsem z ní ovšem přijal.
