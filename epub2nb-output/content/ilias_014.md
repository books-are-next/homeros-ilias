---
title: ZPĚV VII\.
contentType: poetry
---

<section>

### Hektorův souboj s Aiantem

</section>

<section>

Domluvil slavný Hektór a kvapem vykročil z brány,

</section>

<section>

Paris pak zároveň s ním šel do boje, neboť je v duchu

</section>

<section>

velká pudila touha zas zápasy svádět a válčit.

Jako je vítáno plavcům, když příznivý na moři vítr

</section>

<section>

sešle jim některý bůh: jsouť umdleni, tepouce moře

</section>

<section>

hladkými z jedlí vesly, a mdlobou jim ochably údy —

</section>

<section>

taktéž trójskému mužstvu ti rekové vítáni přišli.

Tehdy byl Paridem sklán syn vladaře Aréithoa,

</section>

<section>

z Arny, rek Menesthios, jejž zrodila Fýlomedúsa,

</section>

<section>

krásná, výrazných očí, a palcátník Aréithoos.

Hektór pak Éionéa svým ostrým oštěpem ranil,

</section>

<section>

do týla pod okraj z bronzu, a rázem ho života zbavil.

Glaukos Hippolochovec a vévoda vojínů lyckých

</section>

<section>

útoče na Ífinoa, jenž z otce se Dexia zrodil,

</section>

<section>

bodl ho v zuřivé seči, jak skočil na rychlý povoz,

</section>

<section>

v plece, i skácel se s vozu a rázem byl života zbaven.

Pallas jiskrných zraků, když trójské spatřila reky,

</section>

<section>

kterak danajský lid tam rubají v zuřivé seči,

</section>

<section>

sestoupla s olympských výšin a na zem se spustila skokem,

</section>

<section>

ve svatý Ília kraj.

</section>

<section>

             Bůh Apollón shlédnuv ji s Pergam,

</section>

<section>

rychle jí pospíšil vstříc, chtělť Tróům vítězství zjednat.

</section>

<section>

Oba ti bohové věční se u dubu vespolek sešli.

</section>

<section>

První ji Apollón vládce, syn Diův, oslovil takto:

„Copak že s takým chvatem, ó Kronovce velkého dcero,

</section>

<section>

s Olympu přišla jsi sem? — toť velká tě ponukla touha!

</section>

<section>

Či snad proto sem jdeš, bys Danaům vítězství dala,

</section>

<section>

v boji? — Vždyť Tróů nikdy, když hynou, líto ti není.

</section>

<section>

Kdybys mě poslechnout chtěla — což mnohem lépe by bylo!

Poslyš — zastavme nyní, ó Athéno, vražednou bitvu —

</section>

<section>

pro dnes! Vždyť válčit budou zas po druhé, dokud by konce,

</section>

<section>

nenašli trójskému městu, vždyť _vám_ se tak zlíbilo v srdci,

</section>

<section>

bohyním žijícím věčně, by zbořeno bylo to město.“

Pallas jiskrných zraků mu na to zas pravila toto:

</section>

<section>

„Budiž, svémocný bože! Já sama jsem s úmyslem tímto

</section>

<section>

sestoupla s Olympu sem, v střed achajských vojů i trójských.

</section>

<section>

Avšak pověz mi již, jak míníš zastavit bitvu!“

Na to jí Apollón vládce, syn Diův, odvětil takto:

</section>

<section>

„V Hektoru, statném jezdci, teď probuďme mohutnou sílu,

</section>

<section>

zdali by, jediný sám, chtěl z Danaů někoho vyzvat,

</section>

<section>

chtěl-li by tváří v tvář s ním vejít do strašné řeže.

Oni sic užasnou nad tím — lid oděný v holeně z bronzu,

</section>

<section>

přec však někoho určí, by válčil s Hektorem slavným.“

Pallas jiskrných zraků slov Foibových poslušna byla.

Milý Priamův syn, rek Helenos, postřehl radu,

</section>

<section>

která nesmrtným bohům se zlíbila, rozvažujícím.

Stanul Hektoru po bok a pravil mu důvěrné slovo:

</section>

<section>

„Hektore, Priamův synu, jenž Diu jsi důmyslem roven,

</section>

<section>

chtěl bys mi po vůli být? — Vždyť já jsem rodný tvůj bratr:

</section>

<section>

ostatní Trójany posaď a veškero achajské vojsko,

</section>

<section>

sám však na zápas vyzvi, kdo z achajských reků je přední,

</section>

<section>

chtěl-li by tváří v tvář jít s tebou do strašné řeže;

</section>

<section>

není ti souzeno ještě, bys osudu došel a zemřel:

</section>

<section>

od bohů žijících věčně jsem slyšel takový výrok.“

Hektór slyše tu řeč, byl velice potěšen v srdci:

</section>

<section>

Vstoupiv do středu vojsk, své vojíny dozadu tiskl,

</section>

<section>

v prostředku chopiv kopí — a všichni si usedli na zem,

</section>

<section>

Achajce holení krásných zas usadil vládyka mužstva.

Apollón Stříbrnoluký i Pallas jiskrných zraků

</section>

<section>

na dub bouřného Dia, až v koruně, oba si sedli,

</section>

<section>

dvojici ptáků supů svým celým vzezřením rovni,

</section>

<section>

radost majíce z mužů, již v řadách seděli hustých:

</section>

<section>

přilby i jejich štíty i oštěpy trčely vzhůru.

Jako když Zefyru váním se rozvlní hladina mořská,

</section>

<section>

právě když počíná douti a moře se ztemňuje pod ním,

</section>

<section>

takové byly jich řady, jak seděla v rovině vojska.

Tehdáž uprostřed nich rek Hektór promluvil takto:

</section>

<section>

„Trójané, poslyšte nyní, i Achajci holení krásných,

</section>

<section>

abych promluvil k vám, jak duch v mé hrudi mi velí:

Kronovec vládnoucí s výše nám nedal přísahu provést,

</section>

<section>

nýbrž smýšleje zmar, nám oběma určuje za cíl,

</section>

<section>

až buď skácíte Tróju, již zdobí překrásné věže,

</section>

<section>

aneb zhynete sami, zde u svých korábů mořských.

Ve středu vašem však jsou všech Danaů velmoži přední:

</section>

<section>

kterého vlastní duch z nich pobízí, bojovat se mnou,

</section>

<section>

ze všech dopředu vystup, by se slavným Hektorem válčil.

Tento pak můj jest návrh, a Zeus buď dozorčím svědkem:

</section>

<section>

jestliže onen mě sklá svým břitkým v souboji kopím,

</section>

<section>

nechať svlékne mi výzbroj a k dutým si vezme ji lodím,

</section>

<section>

avšak mrtvolu mou vrať do města, aby tak mohli

</section>

<section>

Trójané, muži i ženy, mě spálit po smrti ohněm;

</section>

<section>

pakliže já jej skolím, a dá-li mi Apollón slávu,

</section>

<section>

také svléknu mu výzbroj a do svaté odnesu Tróje,

</section>

<section>

do chrámu Apollónova ji pověsím, Jistého Střelce,

</section>

<section>

k lodím, palubou krytým, však odevzdám mrtvolu jeho:

</section>

<section>

Achajci kadeří dlouhých mu slavný vystrojí pohřeb,

</section>

<section>

potom mu nasypou rov — tam na širém Helléspontu.

Tu kdos propoví někdy i z pozdních potomků lidských,

</section>

<section>

na lodi s četnými vesly se třpytnou hladinou plavě:

‚Aj, toť hrdina muž má mohylu, dávno již mrtvý,

</section>

<section>

kterého v chrabrém boji kdys slavný zahubil Hektór!‚

Tak kdos propoví někdy, a nezajde nikdy má sláva.“

Pravil, i umlkli všichni, a mrtvé nastalo ticho:

</section>

<section>

odepřít — bylo by hanba — a strach byl podstoupit zápas.

Po chvíli vládyka Sparty se zdvihnuv, mluviti počal,

</section>

<section>

výtky jim dělal, je plísnil, a vzdychal v hlubinách srdce:

</section>

<section>

„Jste vy to chlubiči prázdní, vy Achajky, nikoli muži!

</section>

<section>

Tohle už opravdu přec jest ostuda — hanboucí hanba —

</section>

<section>

když teď z Danaů žádný se Hektoru postavit nechce!

</section>

<section>

Ó nechť raději všichni se změníte v zemi a vodu,

</section>

<section>

jak tady každý sedí, jak bez ducha, neslavně takto!

Sám tedy obleku zbroj vstříc Hektoru — nahoře tamto

</section>

<section>

řízení vítězství v bojích jest v rukou nesmrtelných bohů!“

</section>

<section>

Když tak promluvil k nim, hned krásný oblekl krunýř.

Tu by byl, vládyko Sparty, se zjevil ti života konec

</section>

<section>

rukama Hektorovýma, jenž mnohem byl silnější tebe!

</section>

<section>

Avšak danajští vládci jej zdrželi, povstavše s místa,

</section>

<section>

s nimi sám Átreův syn, král Achaiů, přemocný vládce.

Za pravou ruku ho vzal, děl slovo a promluvil takto:

</section>

<section>

„Blázníš, živený Diem, vždyť nijak ti potřeba není

</section>

<section>

tohoto bláznovství tvého — jen utiš se, jakkoli vzrušen.

</section>

<section>

Nechtěj s chrabřejším rekem se o závod pouštěti v zápas,

</section>

<section>

s Hektorem, z Priama rodem, jenž budí hrůzu i v jiných!

</section>

<section>

Vždyť přec i Achilleus sám s tím mužem hrozí se utkat

</section>

<section>

v zápase, zdobě to mužů — a mnohem je nad tebe lepší.

Ty však do sboru mužů se nyní odebeř sednout —

</section>

<section>

jiného achajský lid již postaví k zápasu reka!

Jestliže prost jest bázně a dychtiv válečné vřavy —

</section>

<section>

aby jen nebyl pak rád, když sedne si! — jestliže jenom

</section>

<section>

unikne z líté seče a strašné vražedné bitvy!“

Domluvil vládyka mužů a zvrátil bratrovo srdce

</section>

<section>

včasnou domluvou svou — rek poslechl.

</section>

<section>

             Druhové jeho

</section>

<section>

velmi se těšili nad tím a krunýř svlekli mu s plecí.

Nestór ve středu jich pak povstav, mluviti počal:

</section>

<section>

„Běda! — Toť velké hoře se na zemi achajskou valí!

</section>

<section>

Jak by tu bolestně zalkal rek Péleus, starý ten jezdec,

</section>

<section>

národa myrmidonského to vzácný rádce a řečník!

</section>

<section>

Jak byl nesmírně rád, když ve svém domě se tázal,

</section>

<section>

který je původ a rod všech Danaů táhnoucích k Tróji —

</section>

<section>

kdyby teď o nich slyšel, jak strachem z Hektora trnou!

</section>

<section>

Kterak by zvedal ruce a prosil nesmrtných bohů,

</section>

<section>

aby mu život z údů již odešel v Hádovo sídlo!

Kéž bych jen, otče ty Zéve, i Athéno, kéž bych jen, Foibe,

</section>

<section>

tak byl mlád jak tenkrát, když prudkého u Keladontu

</section>

<section>

zástup Pylanů válčil i Arkadi oštěpem slavní

</section>

<section>

u zdí Fejského města a na břehu jardanských proudů!

Arkadům Ereuthalión byl v popředí, podobný bohům:

</section>

<section>

Výzbroj na plecích svých měl s vladaře Aréithoa,

</section>

<section>

slavného Aréithoa, jejž zvávali palcátníkem,

</section>

<section>

příjmím, mužové všichni i ženštiny s krásnými pásy,

</section>

<section>

poněvadž dlouhým dřevcem ni lukem nesváděl bojů,

</section>

<section>

nýbrž rozrážel šik svým železným palcátem vždycky.

Lykúrgos však jej zabil, jen úskokem, nikterak silou,

</section>

<section>

v těsnině úzké cesty, kde nemohl železný palcát

</section>

<section>

odvrátit od něho smrt, vždyť dříve mu Lykúrgos proklál

</section>

<section>

dlouhým oštěpem hruď — rek naznak přiražen k zemi.

</section>

<section>

Svlekl mu krunýř s plecí, jejž dal mu kdys kovový Arés,

</section>

<section>

ten pak nosíval sám, když chodil do vřavy války.

Ale když v paláci svém již Lykúrgos zestaral věkem,

</section>

<section>

dostal jej Ereuthalión, druh vladařův, aby jej nosil.

Tuto měl na sobě výzbroj a vyzýval veškery vůdce.

</section>

<section>

Všickni se velice báli a trnuli — nikdo však nechtěl. —

</section>

<section>

Mne můj nezdolný duch však pobídl k tomuto boji,

</section>

<section>

vlastní odvahou svou, ač byl jsem nejmladší věkem.

Já tedy bojoval s ním, však Pallas dala mi slávu.

</section>

<section>

Byl to muž nejsilnější a největší, jehož jsem zabil:

</section>

<section>

obrovský, na dél a na šíř, tam na zemi roztažen ležel.

Kéž jsem dosud tak mlád, ó kéž má síla je pevná!

</section>

<section>

Hektór, jiskřící přilbou, by zakrátko nalezl soka —

</section>

<section>

z vás, ač mnozí tu jsou všech Danaů velmoži přední,

</section>

<section>

žádný nehoří touhou, by naproti Hektoru vyšel!“

Takto je plísnil ten kmet:

</section>

<section>

             Vtom vstalo jich celkově devět:

</section>

<section>

Zdvihl se Achaiů král z nich nejdříve, vládyka mužstva,

</section>

<section>

za ním mohutný rek, syn Týdeův, zvedl se druhý,

</section>

<section>

za nimi Aianti oba, vždy odění v obranu ráznou,

</section>

<section>

za nimi krétský král, též průvodce krétského krále,

</section>

<section>

Molův to syn, jak válečný bůh, ten vražedník mužů,

</section>

<section>

vzácný Euaimonovec hned za nimi, Eurypylos,

</section>

<section>

Thoás Andraimonovec, pak Odysseus, hrdina slavný:

</section>

<section>

všichni, kdo jevili touhu, by válčili s Hektorem slavným.

Nestór, Gerénský jezdec, k nim opět promluvil takto:

</section>

<section>

„Losem metejte nyní dle pořadí! — Komu z vás vyjde,

</section>

<section>

zajisté potěší on lid danajský holení krásných,

</section>

<section>

avšak v duši se sám též potěší — jestliže ovšem

</section>

<section>

unikne z líté války a strašné vražedné bitvy.“

Tak děl kmet.

</section>

<section>

             Z nich každý si v los své znamení vyryl,

</section>

<section>

potom je vhodil v přilbu, jež patřila Agamemnonu.

Zatím modlil se lid, svých rukou pozdvihnuv k bohům —

</section>

<section>

tu pak pravil ten onen a pohlédl k širému nebi:

„Zéve, ať zvolen je Aiás neb mohutný Týdéovec,

</section>

<section>

aneb vévoda sám, král Mykény bohaté zlatem!

Řekli, a vládyka Nestór jim losoval, Gerénský jezdec:

</section>

<section>

vyskočil z přilbice los, jak všichni si nejvíce přáli,

</section>

<section>

Aiantův.

</section>

<section>

             Hlasatel hned jej nosil po řadě reků,

</section>

<section>

vpravo, a ukázal jej všem danajským velmožům předním.

</section>

<section>

Každý, kdo neviděl svůj, hned los ten zamítl rukou.

Ale když přišel až k tomu, jak nosil jej po řadě reků,

</section>

<section>

kdo jej se značkou svou dal do přilby — statečný Aiás,

</section>

<section>

tu on nastavil dlaň — ten dal mu ho, přistoupiv blíže.

Spatřiv znamení losu a poznav je, zajásal v duši,

</section>

<section>

potom pod nohy své jím mrštiv, takto se ozval:

„Přátelé, _můj_ to je los, já sám jsem potěšen v srdci,

</section>

<section>

neboť se nadějí těším, že slavného Hektora zmohu.

Vy však, zatímco já svou válečnou výzbroj si vezmu,

</section>

<section>

k Diovi, Kronovu synu, se každý modlete vroucně,

</section>

<section>

ale jen pro sebe, zticha, ať nezvědí Trójané o tom —

</section>

<section>

ale i třebas zjevně — vždyť z nikoho nemáme strachu,

</section>

<section>

neboť nikdo by silou mne nezahnal — proti mé vůli,

</section>

<section>

ani ne zběhlostí svou, vždyť já tak neznalý války,

</section>

<section>

doufám, na Salamíně jsem zrozen a vychován nebyl!“

Řekl, lid modlil se k Diu a vzýval ho, Kronova syna.

Tu pak pravil ten onen a pohlédl k širému nebi:

</section>

<section>

„Veliký, slavný Zéve, náš ochránce, vládnoucí s Ídy,

</section>

<section>

Aiantu vítězství dej, nechť skvělé dobude slávy!

</section>

<section>

Máš-li i Hektora v lásce a také pečuješ o něj,

</section>

<section>

stejnou sílu a slávu jim oběma propůjčit račiž!“

Řekli, a v třpytnou výzbroj rek Aiás zatím se strojil.

Ale když veškerou zbroj již na své tělo si oděl,

</section>

<section>

potom vyrazil vpřed, jak kráčí obrovský Arés,

</section>

<section>

spěchaje v boj v střed mužů, jež svárem, hubícím život,

</section>

<section>

na sebe popudí Zeus, syn Kronův, k zběsilé bitvě.

Takto se rozehnal Aiás, rek obrovský, Achaiů hradba,

</section>

<section>

s úsměvem v děsné tváři, a nohama na zemi vespod

</section>

<section>

kráčel kročejem dlouhým a stinným oštěpem mával.

Vida ho danajský lid, byl nadmíru potěšen v srdci,

</section>

<section>

Tróům však hrozný strach vjel do údů, každému zvláště.

</section>

<section>

Zděsil se též sám Hektór, a v prsou mu bušilo srdce,

</section>

<section>

avšak nebylo možná již uprchnout, ani se skrýti

</section>

<section>

do davu vojínů zpět — vždyť sám jej k zápasu vyzval.

Vtom již přikvapil Aiás, a štít měl podobný věži,

</section>

<section>

kovaný, ze sedmi koží. Ten Tychios uměle zrobil,

</section>

<section>

štítař nejlepší ze všech, jenž v Hyle měl obydlí svoje.

</section>

<section>

Jím tedy třpytný mu štít byl zhotoven ze sedmi koží,

</section>

<section>

z velikých tučných býků a osmou z bronzu dal vrstvu.

Aiás Telamónovec jej před svýma prsoma nesa,

</section>

<section>

přistoupil k Hektoru zblízka a s hrozbou promluvil takto:

„Nyní, Hektore, poznáš — a citelně — v souboji tomto,

</section>

<section>

jací jsou chrabří muži i v našem danajském vojsku,

</section>

<section>

i když tu Achilleus není, lví hrdina, průlomce vojů.

</section>

<section>

Avšak nyní ten rek dlí u křivých korábů mořských,

</section>

<section>

nečinně, na Átreovce jsa rozhněván, vladaře lidu.

</section>

<section>

My však také jsme schopni, že s tebou měřit se můžem:

</section>

<section>

dost nás ve vojsku jest — nuž do boje — bitvu již počni!“

Hrdina jiskřící přilbou mu odvětil, veliký Hektór:

</section>

<section>

„Aiante Telamónovče, ty vladaři, potomku Diův,

</section>

<section>

jenom mne nezkoušej takto, jak slabého jakéhos chlapce,

</section>

<section>

aneb nějakou ženu, jež nezná válečných činů!

</section>

<section>

Já však vím, jak bojovat mám, jak rubati muže,

</section>

<section>

umímť přehodit štít jak na pravou stranu, tak levou,

</section>

<section>

vyschlý — a toto jest právě má zručnost v zápase štítem.

</section>

<section>

Umím učinit vpád v dav vozů s rychlými koňmi,

</section>

<section>

umím v zápase zblízka též lítému Areu tančit.

</section>

<section>

Nechci však bodnout tě lstí, když taký jsi hrdina slavný,

</section>

<section>

pravý vyslídě čas — než veřejně, zdali tě trefím.“

Řekl — pak napřáhl ruku a stinným oštěpem mrštiv,

</section>

<section>

udeřil v Aiantův štít, ten hrozný, ze sedmi koží,

</section>

<section>

navrchu, v kovový plát, jenž osmou na něm byl vrstvou:

</section>

<section>

projel vrstvami šesti, jež prorazil, nezlomný oštěp,

</section>

<section>

avšak sedmou koží byl zadržen.

</section>

<section>

             Po druhé zase

</section>

<section>

Aiás, potomek Diův, svým stinným oštěpem mrštiv,

</section>

<section>

ve štít veskrze stejný jím udeřil odpůrce svého:

</section>

<section>

naskrze lesklým štítem mu projelo obrovské dřevce,

</section>

<section>

pronikl oštěpu hrot též krunýřem, zdobeným krásně,

</section>

<section>

kopí pak u samých slabin mu naskrz proťalo roucho,

</section>

<section>

on však prohnul se v boku a černé unikl smrti.

Rukama dlouhá ta kopí zas vyrvavše, zároveň oba,

</section>

<section>

střetli se, podobni lvům, již žerou syrové maso,

</section>

<section>

nebo i vepřům kancům, jichž síla je nezmožitelná.

Oštěpem Priamův syn jej zasáhl do středu štítu,

</section>

<section>

avšak neprojel kov, hrot kopí nazpět se ohnul.

</section>

<section>

Aiás přiskočil blíže a do štítu bodl ho kopím;

</section>

<section>

oštěp veskrze projel a odrazil Hektorův útok,

</section>

<section>

sečmo mu přejel šíji — a krev z ní vytryskla temná.

Přec však neskončil boj rek Hektór jiskřící přilbou,

</section>

<section>

naopak, ucouvl trochu a pádnou pravicí chopiv

</section>

<section>

kámen, ležící v pláni — byl černý, drsný a velký —,

</section>

<section>

praštil v Aiantův štít, ten hrozný, ze sedmi koží,

</section>

<section>

do jeho prostředku, v puklu — kov ve štítě zařinčel zvučně.

Potom zase rek Aiás vzal skalinu o mnoho větší,

</section>

<section>

zakrouživ mrštil jí po něm a napjal nesmírnou sílu:

</section>

<section>

dovnitř prolomiv štít tím balvanem, velkým jak žernov,

</section>

<section>

zvrátil mu kolena milá. Rek naznak byl povalen na zem,

</section>

<section>

přitištěn na vlastní štít — však rychle ho Apollón vzpřímil.

A již byli by zblízka i mečem se bodali spolu,

</section>

<section>

když k nim héroldů dvé, již poslové Dia a lidí

</section>

<section>

nazváni jsou — ten z Tróů, ten z Achaiů oděných kovem —

</section>

<section>

přistouplo, Talthybios a Ídaios, rozumní oba.

Napřáhli mezi ně žezla, i řekl jim důtklivá slova

</section>

<section>

Ídaios, hlasatel statný, muž moudrou nadaný radou:

</section>

<section>

„Přestaňte, synové milí, již zápasy svádět a válčit,

</section>

<section>

Kronovec, oblačný Zeus, vás oba dva miluje stejně,

</section>

<section>

oba jste oštěpem slavní — toť všickni jsme viděli právě —

</section>

<section>

avšak nastává noc — též noci je ustoupit dobře!“

Na to mu Telamónovec dal odpověď těmito slovy:

</section>

<section>

„Vyzvěte Hektora dřív, ať podá takový návrh,

</section>

<section>

neboť k zápasu sám přec vyzval veškery vůdce,

</section>

<section>

první buď on, já poslechnu rád, jen jakmile začne.“

Hrdina jiskřící přilbou mu pravil, veliký Hektór:

</section>

<section>

„Aiante, ježto ti bůh dal velikost těla i sílu,

</section>

<section>

moudrost, a poněvadž kopím jsi nejlepší z Achaiů všechněch,

</section>

<section>

nyní ustaňme teď a zastavme vražednou bitvu —

</section>

<section>

pro dnes — vždyť válčit budem zas po druhé, až by nás přece

</section>

<section>

rozvedlo jednou božstvo a jedněm vítězství dalo:

</section>

<section>

teď již nastává noc — též noci je ustoupit dobře,

</section>

<section>

aby ses vrátil k lodím a potěšil Achajce všecky,

</section>

<section>

obzvlášť příbuzné svoje a soudruhy, které máš s sebou.

Rovněž vrátím se já, bych po městě Priama vládce,

</section>

<section>

potěšil trójské mužstvo i Trójanky s vlečnými rouchy,

</section>

<section>

které do chrámu vejdou a za mne tam děkovat budou.

Teď však převzácný dar druh druhovi vzájemně dejme,

</section>

<section>

aby pak ten neb ten, jak z Tróů, tak Achaiů, řekl:

,Jako se pustili v boj — byl zápas to hubící život —

</section>

<section>

tak se i smířili opět a v přátelství rozešli spolu.‘“

Stříbrem zdobený meč dal Hektór rekovi darem,

</section>

<section>

nesa jej zároveň s pochvou i s řemenem krojeným vkusně.

Opasek červení lesklý dal darem Hektoru Aiás.

Takto se rozešli spolu. — Tu jeden k Achaiům kráčel,

</section>

<section>

druhý v Trójanů dav šel hlučící: radosti plni

</section>

<section>

viděli jej, jak živý a zdráv k nim přichází opět,

</section>

<section>

uniknuv rekově síle a nezdolné pravici jeho.

</section>

<section>

Vedli jej radostně k městu — vždyť čekali záhubu jeho.

S Aiantem s druhé strany šli Achajci holení krásných,

</section>

<section>

k slavnému Agamemnonu jej vedouce, hrdého výhrou.

Jakmile vkročili v stan, v němž bydlil velitel vojska,

</section>

<section>

býka hned Átreův syn, král Achaiů, vládyka mužstva,

</section>

<section>

tura to pětiletého, vzdal za oběť mocnému Diu.

Horlivě stáhli ho z kůže a celého dělili zhruba,

</section>

<section>

krájeli na drobno zručně, a nabodše na rožně kusy,

</section>

<section>

pozorně upekli všecky a potom stáhli je s rožňů.

</section>

<section>

Jakmile skončena práce a jídlo již hotovo bylo,

</section>

<section>

jedli a z hostiny duch měl radost, dělené stejně.

Podélné hřbetní kusy však odložil, Aiantu k poctě,

</section>

<section>

bohatýr Átreův syn, král Achaiů, přemocný vládce.

</section>

<section>

Když pak žízeň a hlad již nadobro zahnali všichni,

</section>

<section>

nejprve moudrý kmet jim počal rozkládat návrh,

</section>

<section>

Nestór, který už dřív měl ze všech nejlepší rady.

Tento, muž moudré mysli, se ujal slova a pravil:

</section>

<section>

„Átreovče i druzí, všech Achaiů velmoži přední,

</section>

<section>

přemnoho zemřelo nám již Danaů kadeří dlouhých,

</section>

<section>

jejichžto temnou krev kol krásných Skamandru proudů

</section>

<section>

prolil zuřivý Arés a duše jim do Hádu sešla.

Proto bys, vládyko, měl hned za jitra skončiti boje,

</section>

<section>

my pak se sejděme všichni a padlé vojíny svezme

</section>

<section>

tažnými býky a mezky a potom mrtvoly spalme,

</section>

<section>

ne však daleko lodí, by každý potomkům kosti

</section>

<section>

přivézti moh’, jak v otcovskou zem zas poplujem odsud.

</section>

<section>

Potom jediný rov kol hranice vysoko zdvihněm,

</section>

<section>

na pláni, společný všem.

</section>

<section>

             Hned za ním zbudujme rychle

</section>

<section>

hradbu a vysoké věže, by chránily lodí a vojska.

</section>

<section>

Při věžích zbudujme brány, jež byly by přilehlé dobře,

</section>

<section>

jimiž by běžela cesta, kde jezdit mohly by vozy.

</section>

<section>

Zvenčí hluboký příkop pak vyryjme, u samé hradby,

</section>

<section>

který by, před hradbou běže, byl překážkou koňům a vojsku,

</section>

<section>

aby tak Trójanů mužných nás nemohl přepadnout útok!“

Řekl, a všechněm králům se návrh Nestorův líbil.

Také Trójanů sněm byl v Íliu, na výši hradu,

</section>

<section>

velice bouřný, prudký, hned u brány králova domu.

Anténór, rozumný muž, k nim počal veřejně mluvit:

</section>

<section>

„Trójané, slyšte má slova, i Dardani, spojenci všichni,

</section>

<section>

abych promluvil k vám, jak duch v mé hrudi mi velí!

Poslyšte, Helenu z Argu a s ní též poklady všecky

</section>

<section>

vydejme Átreovcům! — Vždyť nyní vedeme válku,

</section>

<section>

zrušivše svaté smlouvy — a myslím, nižádný z toho

</section>

<section>

prospěch nevzejde nám, když jednat nebudem takto.“

Tak tedy Anténór pravil a usedl.

</section>

<section>

             V středu jich povstal

</section>

<section>

slavený Priamův syn, choť Heleny kadeří krásných,

</section>

<section>

který mu odvětil takto a pravil perutná slova:

„Anténore, co’s děl, toť nijak milé mi není.

</section>

<section>

Jistěže lepší návrh, než takový, vymyslit umíš!

Jestliže opravdu však ten návrh pronášíš vážně,

</section>

<section>

potom pochyby není, že bohové zmátli ti rozum!

</section>

<section>

Tróům, statečným jezdcům, své mínění veřejně povím,

</section>

<section>

řeknu to do očí všem: já nijak nevydám ženu! —

</section>

<section>

Poklady, jež v náš dům jsem tenkrát přivezl z Argu,

</section>

<section>

všecky jsem ochoten vydat a ze svého přidati ještě.“

Tak tedy Paris pravil a usedl.

</section>

<section>

             V středu jich povstal

</section>

<section>

Priamos z Dardana rodem, jenž věhlasem roven byl bohům.

</section>

<section>

Tento, muž moudré mysli, se ujal slova a pravil:

„Trójané, slyšte má slova, i Dardani, spojenci všichni,

</section>

<section>

abych promluvil k vám, jak duch v mé hrudi mi velí!

</section>

<section>

Snězte teď po městě všem svou večeři jako kdy jindy,

</section>

<section>

potom pomněte stráží, a každý bedlivě bděte!

</section>

<section>

Ráno ať k dutým lodím se hlasatel Ídaios vydá,

</section>

<section>

vyřídit Átreovcům, i králi i vladaři Sparty,

</section>

<section>

co teď nabídl Paris, jímž rozbroj tento byl vznícen,

</section>

<section>

ale i rozumný návrh jim povědět, budou-li chtíti:

</section>

<section>

abychom hlučný boj teď zdrželi, co bychom mrtvé

</section>

<section>

spálili — válčit budem až po druhé, až by nás přece

</section>

<section>

rozvedlo jednou božstvo a jedněm vítězství dalo.“

Oni ho slyšeli rádi a ochotně poslušni byli.

</section>

<section>

Potom v táboře vojska, vždy po četách, večeři snědli.

Ídaios k dutým lodím hned zrána se na cestu vydal.

</section>

<section>

Zastal danajský lid, jenž v bitvách Areu sloužil,

</section>

<section>

kterak na sněmu byl, blíž korábu vrchního krále.

Vstoupil do jejich středu a pravil hlasatel zvučný:

</section>

<section>

„Átreovče i druzí všech Danaů velmoži přední,

</section>

<section>

vladař mi Priamos kázal i druzí Trójané statní

</section>

<section>

vyřídit — ovšem-li vám jest milé tohle a libé —

</section>

<section>

co vám nabízí Paris, jímž rozbroj tento byl vznícen:

</section>

<section>

praví, že poklady sic, jež na svých korábech dutých

</section>

<section>

do Tróje přivezl kdys — měl raděj zahynout dříve! —

</section>

<section>

všecky je ochoten vydat a ze svého přidati ještě,

</section>

<section>

nechce však Helenu dát; choť vládyky proslaveného,

</section>

<section>

řádnou manželku z mládí, ač Trójané vskutku ho nutí.

Také mi nařídil král vám nabídnout, je-li vám libo,

</section>

<section>

abychom hlučný boj teď zdrželi, co bychom mrtvé

</section>

<section>

spálili, válčit budem zas po druhé, až by nás přece

</section>

<section>

rozvedlo jednou božstvo a jedněm vítězství dalo.“

Pravil, i umlkli všichni a mrtvé nastalo ticho.

Po chvíli Týdeův syn k nim promluvil, bojovník statný:

„Teď již nižádný z vás těch pokladů neberte od nich —

</section>

<section>

Heleny též — jest jasno, a každý hlupec to vidí,

</section>

<section>

že již konečný zmar jest určen trójskému lidu!“

Řekl, a danajský lid k těm slovům hlasitě jásal,

</section>

<section>

s podivem slyše tu řeč, již mluvil statný ten jezdec.

K Ídaiu Achaiů král zas promluvil, vládyka mocný:

</section>

<section>

„Slyšíš, Ídaie, sám, jak smýšlí danajský národ,

</section>

<section>

jak svou odpověď dává — a mně se to velice líbí.

Co se pak mrtvol týče, jich spálení vzpírat se nechci,

</section>

<section>

neboť neradno jest, chtít padlé odkládat mrtvé,

</section>

<section>

nýbrž, jakmile zemrou, je honem potěšit ohněm.

</section>

<section>

Smlouvy buď svědkem Zeus, choť Héřin mohutně hřmící.“

Řekl a ke všem bohům své vztyčil vládyka žezlo.

Ídaios k svaté Tróji se opět na cestu vydal.

</section>

<section>

Trójský a dardanský lid v ten čas byl na sněmu ještě,

</section>

<section>

pospolu, v hromadu shluklý, a vyčkával, až by se vrátil

</section>

<section>

Ídaios k nim. Ten přišel a poselství achajské řekl,

</section>

<section>

stanuv ve středu jejich.

</section>

<section>

             Tu všichni se chystali kvapně:

</section>

<section>

jedni, by sváželi mrtvé, a jiní pro dříví jeli.

Achajci s druhé strany zas od lodí palubou krytých

</section>

<section>

spěchali svážet mrtvé a jiní pro dříví jeli.

Právě tu počalo slunce svým světlem líbati pole,

</section>

<section>

z klidných hlubokých proudů se zvedajíc, Ókeanových,

</section>

<section>

stoupajíc k nebes výši.

</section>

<section>

             Ti v pláni se potkali spolu.

</section>

<section>

Tehdáž každého z padlých jen stěží rozeznat mohli,

</section>

<section>

teprv až ssedlou krev jim s údův opláchli vodou.

</section>

<section>

Potom je zvedali na vůz a vřelé ronili slzy.

Nechtěl však Priamos velký, by plakali — potichu tedy

</section>

<section>

hromadně na oheň kladli své mrtvoly, truchliví v srdci.

Když pak je spálili v ohni, šli opět do svaté Tróje.

Stejně i s druhé strany lid Achaiů holení krásných

</section>

<section>

hromadně na oheň dal své mrtvoly, truchlivý v srdci.

</section>

<section>

Když pak je spálil v ohni, šel k dutým korábům opět.

Nebylo dosud jitro a ranní ještě byl soumrak,

</section>

<section>

když již vybraný lid byl shromážděn na žárovišti,

</section>

<section>

aby tam jediný rov kol hranice vysoko zdvihl,

</section>

<section>

na pláni, společný všem.

</section>

<section>

             Hned za ním zřídili rychle

</section>

<section>

hradbu a vysoké věže, by chránily lodí a vojska.

</section>

<section>

Při věžích zdělali brány, jež úplně přilehlé byly,

</section>

<section>

jimiž by běžela cesta, kde jezdit mohly by vozy.

</section>

<section>

Zvenčí hluboký příkop pak vybrali, u samé hradby,

</section>

<section>

veliký, značné šířky a na kraji zatloukli koly.

Achajci kadeří dlouhých si hleděli této své práce.

Bohové seděli zatím kol Kronovce, vladaře blesků,

</section>

<section>

Achaiův oděných kovem se divíce velkému dílu.

Zemětřas Poseidáón tu počal mluviti takto:

</section>

<section>

„Je-li kde, otče ty Zéve, kýs člověk na celém světě,

</section>

<section>

kdo by svůj záměr a vůli nám bohům ještě chtěl hlásit?

</section>

<section>

Nevidíš, jak zas tamhle lid achajský kadeří dlouhých

</section>

<section>

ohradu, k ochraně lodí, si vystavěl, kolem pak příkop

</section>

<section>

vybral — slavnostních žertev však nevzdal nesmrtným bohům?

Její se rozšíří sláva, kam paprskem dosvítí Zora,

</section>

<section>

_ta_ však v nepaměť padne, již _já_ kdys s Apollem Foibem

</section>

<section>

knížeti Láomedontu jsme zřídili s námahou mnohou!“

Kronovec, oblačný Zeus, pln podivu, odvětil takto:

</section>

<section>

„Podivno, Zemětřase, ty přemocný, co jsi to řekl!?

</section>

<section>

Jiný některý bůh ať myšlenky této se lekne,

</section>

<section>

který rukou a silou by mnohem méně byl mocný,

</section>

<section>

tvá však potrvá sláva, kam paprskem dosvítí Zora!

</section>

<section>

Proto buď dobré mysli: až Achajci kadeří dlouhých

</section>

<section>

do milé otcovské země se opět s koráby vrátí,

</section>

<section>

potom jim rozboř hradbu a celou do moře spláchni,

</section>

<section>

velký pak mořský břeh zas přikryj spoustami písku,

</section>

<section>

aby ta velká zeď zas zmizela s povrchu země!“

Taková byla jich řeč, již navzájem mluvili k sobě.

Zapadlo jasné slunce a skončena achajská stavba.

</section>

<section>

Potom dobytek kláli a po stanech večeři jedli.

</section>

<section>

Četné koráby z Lémnu tam přistaly, vezoucí víno,

</section>

<section>

které Iésonovec, rek Eunéos, Danaům poslal.

</section>

<section>

Pocházel od Hypsipyly, jež choť byla Iésonova.

</section>

<section>

Zvláště však Átreovcům, i králi i vladaři Sparty,

</section>

<section>

kázal dovézti víno rek Eunéos, tisíc to mírek.

</section>

<section>

Achajci kadeří dlouhých si odsud vozili víno,

</section>

<section>

jedni je koupili za měď, a za lesklé železo jiní,

</section>

<section>

někteří za kravské kůže a jiní za živé krávy,

</section>

<section>

jiní zas za své sluhy, a hody pak strojili skvělé.

Kvasil po celou noc lid danajský kadeří dlouhých,

</section>

<section>

kvasili Trójané také, i spojenci, po celém městě,

</section>

<section>

po celou noc však všemoudrý Zeus jim pohromu chystal,

</section>

<section>

pořád hřímaje strašně, a hrůzou tváře jim bledly,

</section>

<section>

každý z poháru svého lil po zemi, aniž si troufal

</section>

<section>

dříve se napíti sám, než mocnému Diu by ulil.

Potom si ulehli všichni a užili lahody spánku.

</section>

[^1]: Více o Patroklovi viz ve zvláštním odstavci tohoto úvodu „Patroklos“.

[^2]: Někdy se zdá, že básník úmyslně statečnost Hektorovu snižuje, na příklad v boji s Patroklem a v souboji s Achilleem.

[^3]: Jedni nemohli přemoci druhých a jejich zápasy byly bezvýsledny. To byl také motiv Diova zakročení.

[^4]: Jiného cíle tato část nemá. Není tedy jejím úkolem _oslava_ hrdinských činů také jiných reků achajských – že totiž básník v této části Íliady použil nepřítomnosti Achilleovy k tomu, aby je vylíčil, a tím oslavil. Básník ovšem úmyslně, obšírně a se zálibou činy jejich líčí, a tím je také oslavuje; ale to líčení děje se proto, aby básník ukázal, že sebevětší hrdinství reků achajských nestačilo, aby bez Achillea způsobilo Trójanům porážku.

[^5]: Nedbajíce této vnitřní odůvodněnosti a vnitřní potřeby, nebo snad o ní nevědouce, někteří učenci tuto část vylučovali z Íliady z důvodu, že porušuje souvislost a způsobuje těžký rozpor mezi Diovým slibem (I) a skutečným průběhem událostí. Zeus totiž přislíbil Thetidě, že Achaiové budou od Trójanů tak dlouho poráženi, dokud nedají Achilleovi dostiučinění a nepovznesou jeho potupenou čest, a hned v noci po jejím odchodu povzbudil (klamným Snem) Agamemnona k boji. Ale když ten boj ráno nastal, tu najednou místo porážky Achajů byl boj nerozhodný, ve kterém Achajové měli převahu. Teprve v druhém dni bitevním (VIII) Zeus dostál svému slibu. To je ovšem rozpor, který na první pohled bije do očí. – Ale můžeme jej dobře vysvětlit. Básník bohužel nikde nevysvětluje, proč Zeus nesplnil svého slibu hned, takže jsme tu odkázáni sami na sebe. Nezbývá než hledat vysvětlení v povaze osob a situace a hledět onen rozpor pravděpodobně vyložit – ovšemže, nemohouce se opírat o důvody básníka samého, můžeme se dopátrat jen větší neb menší pravděpodobnosti. Svůj slib, že propůjčí Trójanům vítězství nad Achajci, dával Zeus velmi nerad a s patrnou nechutí. Bylť dosud nestranný, a teď měl tuto nestrannost porušit! Věděl, jak Héré, jeho choť, Athéné, jeho nejmilejší dcera, i Poseidón, jeho bratr, nenávidí Trójanův a jak touží po záhubě Tróje, a teď měl proti nim zakročit a dávat Trójanům vítězství! Není tedy divu, že neměl valné chuti k zakročení proti Achajům a že by byl raději viděl, aby zakročovat nemusil. Snad se tedy chtěl dřív přesvědčit, jak boj za nepřítomnosti Achilleovy dopadne bez jeho zakročení, snad dokonce doufal, že Trójané, když Achilleus nebojoval, porazí Achajce sami. Proto dal prvnímu boji volný průchod. Teprv když se přesvědčil, že Trójané Achajců sami neporazí, zakročil druhého dne sám. –

Dále musíme mít na mysli, že Zeus Thetidě sice přislíbil, že dá Trójanům vítězství, ale nikde neřekl, že se to stane hned; nikde to z jeho slov určitě nevyplývá. Jisto je, že Zeus chtěl svůj slib vyplnit, vždyť to slavnostně slíbil, a také to vyplývá z jeho slov (II), ale že se asi chtěl sám dřív přesvědčit, jak dopadne boj bez Achillea. Zdá se tedy, že onen spor je jen zdánlivý, a že jej lze pravděpodobně vysvětlit, jak jsme se o to právě pokusili.

Snad se i zde setkáváme se známou básníkovou zálibou v překvapování. Vypravuje totiž věc často tak, že čtenář předpokládá, ba s jistotou očekává takového průběhu událostí, jaký z dosavadního líčení jaksi vyplývá. Ale najednou básník další průběh úplně změní. Uvádím jen jeden příklad: Z líčení ve XX. zpěvu by každý očekával, že boj bohů nastane hned. Zatím však básník líčí Aineiův souboj s Achilleem, a bohové si klidně sedli na hlídku a dívali se na boj mužů (XX); boj bohů nastal mnohem později (XXI). Snad si i zde básník podobně počínal; vzbudil domněnku, jako by porážka Achajců již již nastávala, a zatím boj byl nerozhodný. – Konečně nezapomínejme, že básník nutně potřeboval této části (II–VII) k provedení svého plánu a že snad ani nechtěl svého postupu odůvodňovat, doufaje, že čtenář sám z průběhu událostí se domyslí pravého stavu věcí.

[^6]: Tato poetická idea se zcela různí od výkladů Nietzschových.

[^7]: Patroklos bolem a rozčilením i plakal. Toto neobyčejné pohnutí přítelovo tak překvapilo Achillea, že zapomněl se zeptat na zprávu, pro niž před chvílí Patrokla sám ze stanu poslal.

[^8]: K chování Patroklovu přispěla snad i jiná ještě okolnost. Patroklos byl silný, statečný a odvážný hrdina, ale dosud neměl příležitosti, aby svou sílu, chrabrost a smělost osvědčil. Bojoval vždy jen po boku Achilleově, vedle něhož ovšem hrdinství jeho nemohlo vyniknout. Achilleus sám byl zvědav, jak se Patroklos bez něho v boji osvědčí (XVI). – Nebylo přirozeno, že Patroklos chtěl ukázat, co dovede, když bojuje sám, bez Achillea?

[^9]: Aby básník mohl provést svůj zdařilý a vskutku pěkný popis boje o mrtvolu Patroklovu, připustil některé pravděnepodobnosti, bezpochyby vědomě a úmyslně. Když Hektór byl od Aianta balvanem omráčen, ihned se sběhli přední rekové trójští, obstoupili raněného a chránili ho štíty, ostatní jej zvedli a kvapně s ním prchali z bojiště a pak jej dali vozem zavézt na bezpečné místo k řece Skamandru, kdež jej kropili vodou atd. (XIV). Čtenář, který toto místo četl, nepochopí, jak je možno, aby si Patroklova pádu Myrmidoni ani nevšimli, v jejichž čele bojoval a kteří dle XVI. nebyli daleko, zvláště když Patrokla pro jeho statečnost a vlídnost každý miloval. Také je divno, že Hektór, který přece znal důležitost Patroklovu hned, jakmile jej zabil, nechal ho ležet i se zbrojí a šel zabrat Achilleovy koně. Zavlečení Patrokla do řad trójských nebylo tenkrát ani nemožné, ani nesnadné. Dále je divno, že ani z Trójanů, ani z Achaiů nikdo se nesnažil zavléci Patrokla do svých řad, ačkoli ten den byl Patroklos prvním hrdinou zápasu – jako by nikdo o jeho pádu ani nevěděl. Jediní, kdo jej viděli padnout, byl Meneláos a Trójan Euforbos, který Patrokla první ranil. První přistoupil k mrtvole Meneláos, ale ani on se nesnažil zachránit tělo Patroklovo, nýbrž je obkročil, nastavil kopí a _čekal,_ přijde-li nějaký nepřítel. Známe-li úmysl básníkův, chápeme, proč to líčení je takové, jaké jest. Kdyby kdokoli Patrokla byl z bojiště odnesl, nebylo by líčení boje o jeho mrtvolu možné.

[^10]: Podle zp. XVIII. by čtenář čekal, že Achilleus po ničem tak netouží jako po tom, aby Hektora zabil, a že bude stíhat hlavně jej. Najednou však čteme ve zp. XXI., že Achilleus roztrhl Trójanům vojsko ve dva díly: jeden díl, v němž byl i Hektór, prchal k městu, druhý byl zatlačen do řeky Skamandru. Čekali bychom, že Achilleus bude pronásledovat oddíl, v němž byl Hektór. Ale Achilleus nechal tento oddíl klidně prchat a vrhl se za oddílem, který hledal útočiště v řece. Proč? To není neobratnost ani zapomnětlivost básníkova, nýbrž úmysl, aby mohl vylíčit boj Skamandrův s Héfaistem, vody s ohněm – část to vskutku velkolepá.

[^11]: Hektór byl už několikrát v nebezpečí života. Tak ve zp. XI. jej Diomédés udeřil tak prudce kopím do přílbice, že Hektór klesl a černé temno se prostřelo po jeho očích – odjel a tak unikl smrti. Ve zp. XIV. byl od Aianta omráčen velikým balvanem. Trójané jej odvezli k řece Skamandru, kde stěží přišel k sobě. Ve zp. ve srážce s Achilleem ho zachránil Apollón. Ale básník zachoval Hektorův život až k tomuto souboji ve zp. XXII.

[^12]: Proč vlastně Achilleus běžel k Tróji, není dost pochopitelno. Vždyť ve zp. XXII. slyšel od samého Apollóna, že Trójané už prchli do města – rozumělo se samo sebou, že Hektór také prchl do města, třebaže to Apollón výslovně neřekl. Achilleus se nemohl nadít, že Hektór ho čeká před branou.

[^13]: Nebylo možná do tohoto slovníčku pojmout všecka vlastní jména osob a věcí, je jich příliš mnoho. Zvláště zeměpisná jména až na skrovné výjimky jsou vynechána, poněvadž by výklad o nich ničím nepřispěl k porozumění místům. Jen nepatrnou část všech vl. jmen jsem do slovníčku zařadil. Jsou to předně jména, na která jsou v básni činěny narážky, jimž by čtenář bez výkladu neporozuměl, např. Marpéssa, Týdeus a jiná, a pak ovšem jména osob, jež mají v básni důležitý úkol a bylo potřeba je stručně charakterisovat, a konečně jména, jež bylo nutno vysvětlit, aby mohlo být místům porozuměno. Do slovníčku pojato jen to, co bylo k výkladu míst nezbytně nutné.

[^14]: Viz krásnou a vyčerpávající rozpravu Achilleus od Vojtěcha Hanačíka ve výr. zprávě vyššího gymn. v Žitné ulici v Praze r. 1889/90. Některé myšlenky jsem z ní ovšem přijal.
