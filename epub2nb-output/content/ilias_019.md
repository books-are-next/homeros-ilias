---
title: ZPĚV XII\.
contentType: poetry
---

<section>

### Boj o zeď

</section>

<section>

Silný Menoitiovec až dosud ve staně léčil

</section>

<section>

zranění přítele svého.

</section>

<section>

                                           A zatím válčili dále

</section>

<section>

v davech Danajci s Tróy — však neměl už patrně příkop

</section>

<section>

Trójany v postupu zdržet ni za ním vysoká hradba,

</section>

<section>

zřízená k ochraně lodí, a před ní vybrán byl příkop,

</section>

<section>

aby jim rychlých lodí a kořisti chránily hojné —

</section>

<section>

skvělých slavnostních žertev však věčným nevzdali bohům.

</section>

<section>

Takto i příkop i zeď jsou zřízeny bez vůle bohů

</section>

<section>

věčných — z příčiny té též neměly trvání dlouhé.

Pokud byl na živě Hektór, a pokud se Achilleus hněval,

</section>

<section>

pokud Priamos král měl hrad svůj nezbořen ještě,

</section>

<section>

dotud trvání měla i velká Danaů hradba.

</section>

<section>

Když však zemřeli z Tróů, kdo ze všech nejlepší byli,

</section>

<section>

mnozí z Achaiů též — buď padli, neb zůstali živi —

</section>

<section>

a když Priamův hrad byl zbořen v desátém roce,

</section>

<section>

když se i danajský lid zas vrátil do milé vlasti:

</section>

<section>

tehdáž Apollón Foibos i Poseidón pojali záměr

</section>

<section>

přívaly řek tam svésti a zeď tak velikou zbořit.

</section>

<section>

Řeky ty prýští s Ídy a vtékají do hlubin mořských:

</section>

<section>

Karésos, Heptaporos a Rhodios, Gréníkos, Rhésos,

</section>

<section>

božské Skamandru proudy, a Simoeis, Aisépos blízký,

</section>

<section>

u nichž přemnoho přilbic a množství kožených štítů

</section>

<section>

do prachu spadalo druhdy a plemeno půlbohů reků.

Obrátil ústí těch řek bůh Apollón na jedno místo:

</section>

<section>

na zeď po devět dní hnal proud — Zeus pomáhal deštěm,

</section>

<section>

opřítrž, aby tu hradbu co nejdřív do moře spláchl.

Počal ji Zemětřas sám, v svých rukou trojzubec nesa,

</section>

<section>

bourat a vlnami řek jí veškery základy smetl

</section>

<section>

z kamenů velkých a klád, jež Danajci sroubili pracně,

</section>

<section>

u proudů helléspontských pak učiniv plošinu rovnou

</section>

<section>

veliký mořský břeh zas přikryl spoustami písku.

</section>

<section>

Když byl pobořil zeď, zas do koryt svedl ty řeky,

</section>

<section>

do kterých vlévaly dřív svou krásnou proudící vodu:

</section>

<section>

tak tedy Apollón Foibos i Poseidón učinit měli,

</section>

<section>

později, avšak tehdy kol ohrady stavěné pevně

</section>

<section>

zápas a ryk plál prudce a praskaly ve věžích trámy

</section>

<section>

z úderů.

</section>

<section>

                 Achajský lid, jenž Diovým bičem byl zdolán,

</section>

<section>

u svých korábů dutých, jsa tísněn, choulil se k sobě:

</section>

<section>

neboť se Hektora bál, jenž silný byl útěku strůjce,

</section>

<section>

který stejně jak dřív tam bojoval, podoben vichru.

Jako se na lovu lev neb divoký otáčí kanec

</section>

<section>

silou bezuzdný svou, když lovci a psové ho sevrou —

</section>

<section>

lovci tu všichni jak zeď, druh ke druhu sraženi těsně,

</section>

<section>

řadí se naproti němu a četná házejí po něm

</section>

<section>

kopí z pravicí svých, však zmužilé srdce mu nikdy

</section>

<section>

netrne, aniž se bojí — až vlastní ho zabije mužnost;

</section>

<section>

točí se na všecky strany, a útočí na řady mužů:

</section>

<section>

kam však vrhne se lev, tam couvají myslivců řady.

Stejně se otáčel Hektór, jda zástupem, žádaje druhů,

</section>

<section>

aby jen příkop přešli — však neměli odvahy k tomu

</section>

<section>

koňové rychlých noh, než hlasitě řehtali všichni,

</section>

<section>

stojíce na samém kraji, vždyť příkop velmi je děsil,

</section>

<section>

široký — přeskočit jej neb přejít nebylo snadno,

</section>

<section>

neboť srázný byl svah, jenž strměl po celé délce,

</section>

<section>

s obou příkopu stran, jenž odshora silnými koly,

</section>

<section>

ostrými, ovrouben byl, jež zatloukli, husté a velké,

</section>

<section>

achajští synové statní, by odpůrce odrazit mohli.

Nebylo koňům snadno, by s vozem s krásnými koly

</section>

<section>

vkročili v hloub — bylť na vahách lid, zdaž pěšky to svede.

Ale tu Panthoův syn děl k Hektoru, přistoupiv k němu:

</section>

<section>

„Hektore s druhými vůdci jak spojenců našich, tak Tróů,

</section>

<section>

nesmysl jest tím příkopem hnát svá spřežení rychlá:

</section>

<section>

velmi je těžká věc jej přejeti: na druhé straně

</section>

<section>

trčí špičaté koly a za nimi achajská hradba.

</section>

<section>

Proto i nemožno jest tam jezdcům sjeti a válčit:

</section>

<section>

vždyť je tam těsné místo, kdež tuším k úrazu přijdou.

</section>

<section>

Jestliže smýšleje zhoubu, je hodlá nadobro zničit

</section>

<section>

svysoka hřmící Zeus, nám Trójanům pomáhat dychtě —

</section>

<section>

pak bych jistě si přál, ať raději hned se to stane,

</section>

<section>

aby tu danajský lid byl vyhuben, daleko Arga.

Pakli se obrátí na nás a od svých lodí nás opět

</section>

<section>

zaženou — kdyby náš voj v ten hluboký příkop byl zahnán!!

</section>

<section>

ó — pak najisto mním — jak Danajci na nás se vrhnou,

</section>

<section>

že pak ni posel se z nás již nevrátí do města odsud!

Pročež nyní se tím, jak poradím, spravujme všichni:

</section>

<section>

koně ať druhové naši zde při kraji příkopu zdrží,

</section>

<section>

ostatní půjdem pěšky, však úplně odění ve zbroj,

</section>

<section>

Hektorem vedeni všichni, a sevřeně — takto zas oni

</section>

<section>

podlehnou, jestliže _jim_ jest určena konečná zhouba!“

Řekl, a prospěšný návrh se Hektoru velice líbil:

</section>

<section>

ihned s povozu svého, i se zbrojí, seskočil na zem;

</section>

<section>

také Trójané druzí již na svých nedleli vozech,

</section>

<section>

nýbrž sestoupli všichni, jak Hektora slavného zhlédli,

</section>

<section>

načež každý ten rek dal rozkaz vozkovi svému,

</section>

<section>

u kraje příkopu zůstat a držet v pořádku koně.

Potom se rozstoupli všichni a do pěti sřadili skupin,

</section>

<section>

v husté se srazili čety a kráčeli za svými vůdci:

</section>

<section>

jedni šli s Hektorem samým a hrdinským Púlydamantem,

</section>

<section>

nejlepší, nejčetnější, a ze všech toužili nejvíc

</section>

<section>

prolomit achajskou hradbu a u dutých korábů válčit.

</section>

<section>

Také vozataj sám jich sledoval — u vozu totiž

</section>

<section>

jiný, chabější muž, byl rekem Hektorem nechán.

Druhých vůdcem byl Paris a Agénór, Alkathoos,

</section>

<section>

třetích pak Déifobos a Helenos podobný bohům,

</section>

<section>

synové Priama krále, a hrdinský Ásios třetí,

</section>

<section>

Ásios, Hyrtakův syn, jejž přivezli z Arisby koně,

</section>

<section>

hnědí, postavy velké, až od řeky Selléentu.

Čtvrtých Anchísův syn byl velitel, hrdina statný,

</section>

<section>

Aineiás, kráčelo s ním dvé synův Anténorových,

</section>

<section>

Akamás, Archelochos, již v každé se vyznali bitvě.

Slavným spojencům trójským se postavil Sarpédón v čelo,

</section>

<section>

který si přibral i Glauka a chrabrého Asteropaia,

</section>

<section>

neboť _ti_ se mu zdáli, hned po něm, z ostatních všechněch

</section>

<section>

obzvlášť nejlepší být — sám vynikal nad druhy všechny.

Když pak se ke druhu druh již přitiskli pevnými štíty,

</section>

<section>

rovnou, zápasu chtiví, šli do boje, mníce že jistě

</section>

<section>

Achajci nezdrží jich, než do černých lodí že vtrhnou.

Tehdáž Trójané druzí a přeslavní spojenci jejich

</section>

<section>

vzorného Púlydamanta se řídili výbornou radou,

</section>

<section>

Ásios jediný z nich, syn Hyrtakův, záštita mužů,

</section>

<section>

nechtěl nechati tam svých koňů a soudruha vozku,

</section>

<section>

nýbrž k rychlým lodím i s nimi se pokusil přijet,

</section>

<section>

bláhový — nemělť ovšem své strašné záhubě ujít,

</section>

<section>

neměl s vozem i koňmi se od černých korábů dutých

</section>

<section>

do Tróje šlehané větry zas nazpět navrátit slavně —

</section>

<section>

neboť proklatý los jej temnem zahalil dříve

</section>

<section>

kopím Ídomenéa, jenž syn byl Deukaliónův.

Ásios na levý bok hnal spřežení, kudy se vždycky

</section>

<section>

Achajci vraceli s pláně i se svými koňmi a vozy.

Tamtudy přejel s koňmi a s povozem, aniž však našel

</section>

<section>

veřeje přimklé k bráně a za nimi závoru dlouhou,

</section>

<section>

nýbrž dokořán byly, a muži je drželi v rukou,

</section>

<section>

zdali by někoho z druhů, když prchal, spasili k lodím.

Tudy svou spřež hnal kupředu rek, s ním kvapili druzi,

</section>

<section>

ostrý spustivše křik, vždyť myslili, tehdy že jistě

</section>

<section>

nezdrží útoku jejich a do černých lodí že vtrhnou.

Bláhoví! Hrdinů dvé tam před branou zastali chrabrých,

</section>

<section>

nadmíru statné syny dvou Lapithů válčících kopím:

</section>

<section>

jeden, Peirithoovec, byl mohutný Polypoités,

</section>

<section>

Leonteus byl pak druhý, jak Arés, záhubce mužstva.

V popředí vysoké brány ti rekové nehnutě stáli,

</section>

<section>

podobni horským dubům, jež vrchem strmíce k výši,

</section>

<section>

vzdorují Diovu dešti a vichřicím po všecky časy,

</section>

<section>

velkými kořeny svými, a dlouhými, zarostlé v půdě,

</section>

<section>

tak tam čekali též, své věříce síle a rukám,

</section>

<section>

když se jim Ásios blížil, muž ohromný, aniž se hnuli.

Trójané vyschlé štíty tu vysoko pozvedli zpříma

</section>

<section>

naproti pevné hradbě a běželi s velikým křikem.

</section>

<section>

Vedl je Íamenos a Orestés, Ásios vládce,

</section>

<section>

Adamás, Ásiův syn, též Oinomaos a Thoón.

Lapiti nějaký čas lid Danaů holení krásných

</section>

<section>

nutkali, uvnitř jsouce, by hájili korábů dutých.

Když však viděli již, jak Trójané útočí na zeď,

</section>

<section>

a jak danajský lid jest v útěk lomozný stržen,

</section>

<section>

oba tu kvapem vyšli a válčili v popředí brány,

</section>

<section>

podobni divým kancům, již čekají na horách kdesi

</section>

<section>

štvanici mužův a psů, jak pomalu z dálky se blíží:

</section>

<section>

z boku tu vyrazí oba a z kořen křoviny lesní

</section>

<section>

lámou okolo sebe, a skřípot zubů je slyšet,

</section>

<section>

až pak některý muž jim kopím odejme život —

</section>

<section>

takto i lesklý kov jim řinčel na jejich prsou,

</section>

<section>

jak byli tepáni zpředu, vždyť válčili nadmíru statně,

</section>

<section>

věříce ve svou sílu a v soudruhy nahoře na zdi:

</section>

<section>

ti totiž po celý čas dešť kamenů metali shůry,

</section>

<section>

s věží stavěných pevně, by rychlých korábů v plavbě

</section>

<section>

chránili, sebe i stanů.

</section>

<section>

                                          Tak sněhové padají vločky,

</section>

<section>

které vichřice zlá, jež plaší oblaky stinné,

</section>

<section>

v chomáčích hustých žene a sype je na zemi živnou,

</section>

<section>

právě tak kameny husté se sypaly z achajských rukou,

</section>

<section>

avšak také i trójských, a přilbice duněly temně,

</section>

<section>

balvany tepány jsouce, i vprostřed vypouklé štíty.

Tehdáž hlasitě zalkal a na svá si udeřil stehna

</section>

<section>

Ásios, Hyrtakův syn, pak rozhněván, promluvil takto:

„Ty tedy též, ó Zéve, ses ukázal přítelem klamu,

</section>

<section>

naprosto — nikdy bych já byl neřekl, že by kdy mohli

</section>

<section>

Achajci zdržet náš útok a nezdolné pravice naše.

Tito jak včely neb vosy, jichž tělo je uprostřed hbité,

</section>

<section>

při cestě, kamení plné, si vystaví společné hnízdo,

</section>

<section>

z dutého obydlí svého však nepřehnou, nýbrž tam jsouce,

</section>

<section>

naproti útočníkům se o plod dávají v zápas:

</section>

<section>

stejně, ač dva jen byli, ti Lapiti neměli chuti

</section>

<section>

ustoupit dřív, než pohubí nás neb zahynou sami.“

Pravil, však Zévův duch tou řečí se pohnouti nedal,

</section>

<section>

neboť si raději žádal, by Hektór dosáhl slávy.

Každý z oddílů vojsk kol jiné bojoval brány.

Těžká věru je věc, bych líčil všecko jak Músa:

</section>

<section>

všude kol kamenné hradby se rozhořel planoucí požár,

</section>

<section>

velký — a danajský voj, byv donucen, truchlivý v srdci,

</section>

<section>

o své lodi se bránil, a bozi se rmoutili v srdci,

</section>

<section>

všichni, co Danaům dřív jich bývalo pomocno v boji.

Tak těch Lapithů dvé tam svádělo vražednou bitvu.

</section>

<section>

Tehdy rek Polypoités, muž mohutný, Peirithoovec,

</section>

<section>

Damasa oštěpem sklál skrz přilbici s bronzovým čelem,

</section>

<section>

aniž přilbice bronz jej zadržel: do hlavy vnikl

</section>

<section>

oštěpu hrot, v ní prorazil kost, až v hlavě mu mozek

</section>

<section>

celý zalila krev — tak zabil ho, jak se naň řítil.

Hrdinu Pylóna potom a Ormena života zbavil,

</section>

<section>

syna pak Antimachova rek Leonteus, Areův soudruh,

</section>

<section>

poranil oštěpem svým, jímž dole ho v opasek bodl,

</section>

<section>

potom broušený meč rek Leonteus vytasiv z pochvy,

</section>

<section>

nejdřív na Antifata skrz zástup vojínů vrazil,

</section>

<section>

načež zblízka ho ťal — ten naznak skácel se na zem.

</section>

<section>

Potom však Íamenos a Orestés, hrdinský Menón,

</section>

<section>

vesměs sraženi byli, druh za druhem, na zemi živnou.

Zatím co vítězi zbroj jim svlékali, zářící leskem,

</section>

<section>

mužstvo, jež s Púlydamantem a Hektorem kráčelo k boji,

</section>

<section>

nejlepší, nejčetnější, co nejvíc toužilo ze všech

</section>

<section>

prolomit achajskou hradbu a ohněm zapálit lodi,

</section>

<section>

avšak váhalo ještě a při samém příkopu stálo,

</section>

<section>

neboť jim přiletěl pták, když přejít hodlali příkop,

</section>

<section>

orel vysokoletý, a zleva jim zamezil postup.

Orel v pařátech svých měl velkého rudého hada,

</section>

<section>

který zmítal se živ, však dosud půtky se nevzdal,

</section>

<section>

neboť ač držel ho pták, přec v hrudi jej u hrdla uštkl,

</section>

<section>

obrátiv nazpět hlavu.

</section>

<section>

                                         Pták pustil jej od sebe na zem,

</section>

<section>

zachvácen bolestí krutou, a shodil ho do středu vojska,

</section>

<section>

sám pak bolestně vzkřikl a odletěl s vanutím větru.

Trójany popadl strach, když viděli třpytného hada

</section>

<section>

ležeti uprostřed nich — zlé znamení bouřného Dia.

Tenkrát Panthoův syn děl k Hektoru, přistoupiv k němu:

</section>

<section>

„Kdykoli na schůzích mluvím, ty vždycky mě haníváš nějak,

</section>

<section>

ačkoliv smýšlím dobře — však není přípustno, není,

</section>

<section>

aby, kdo prostý je občan, ti odmlouval v poradě vůdců,

</section>

<section>

také ve válce nikdy — než naopak sílil tvou vážnost.

</section>

<section>

Avšak povím ti teď, jak nejlíp zdá se mi v srdci:

</section>

<section>

Nechoďme, Hektore, dál vést zápasy o jejich lodi!

</section>

<section>

Neboť takhle, jak mním, věc dopadne: Jestliže vskutku

</section>

<section>

Tróům přišel ten pták, když přejít hodlali příkop,

</section>

<section>

orel vysokoletý, a zleva jim zamezil postup —

</section>

<section>

jestliže v pařátech svých měl velkého rudého hada,

</section>

<section>

živého, hned ho však pustil — než do hnízda milého přišel,

</section>

<section>

aniž ho donesl k cíli a dal jej mláďatům vlastním —:

</section>

<section>

takto se _nám_ též stane — i kdybychom s velikou silou

</section>

<section>

zbořili hradbu i bránu, a Danajci před námi couvli —

</section>

<section>

v pořádku cestou touž již nepůjdem od lodí nazpět,

</section>

<section>

neboť přemnoho Tróů tam necháme, ježto je kopím

</section>

<section>

pohubí achajský voj, jenž lodí hájiti bude.

</section>

<section>

Taký výklad by dal muž věštec, který by v duši

</section>

<section>

dobře byl znamení znalý, a lidé ho poslušni byli.“

Posupně pohleděv naň děl Hektór jiskřící přilbou:

</section>

<section>

„Púlydamante, co’s děl, toť nijak milé mi není!

</section>

<section>

Jistěže lepší návrh, než takový, vymyslit umíš!

</section>

<section>

Jestliže opravdu však ten návrh pronášíš vážně,

</section>

<section>

potom pochyby není, že bohové zmátli ti rozum:

</section>

<section>

radíš záměru nedbat, jejž _sám_ nám, nedávno tomu,

</section>

<section>

Kronovec mohutně hřmící byl slíbil, přikývnuv hlavou.

</section>

<section>

Za to však vybízíš nás mít k ptákům širokých křídel

</section>

<section>

důvěru!!

</section>

<section>

                 Avšak těch já nedbám, aniž se starám,

</section>

<section>

zda snad napravo letí, kde vychází zora a slunce,

</section>

<section>

aneb na levou stranu, kde chmurný se nalézá západ.

My se však záměry řiďme, jež velký Kronovec určil,

</section>

<section>

který smrtelným lidem i věčným vladaří bohům!

Jeden je nejlepší pták, být ochráncem otčiny vlastní!

Copak se, Púlydamante, tak bojíš vražedné bitvy!?

</section>

<section>

Neboť kdyby i smrt nás ostatní zasáhla všecky,

</section>

<section>

u dutých achajských lodí — ty nemusíš báti se smrti:

</section>

<section>

ty totiž nemáš ducha, jenž bojovný byl by a statný. —

Ujdeš-li z vražedné bitvy, neb někoho jiného z mužů

</section>

<section>

budeš zrazovat řečmi a od boje odvrátíš takto,

</section>

<section>

proboden oštěpem mým svůj život na místě ztratíš!“

</section>

<section>

Hektór dokončiv řeč, šel v popředí, oni šli za ním,

</section>

<section>

náramný činíce křik. —

</section>

<section>

                                             Vtom Kronovec, velitel blesků,

</section>

<section>

najednou s ídských hor jim poslal bouřlivý vítr,

</section>

<section>

kterýžto rovnou k lodím hnal prach, jenž ubíral síly

</section>

<section>

Achaiům — avšak Tróům a Hektoru přinášel slávu.

Trójané znamení tomu a vlastní věříce síle,

</section>

<section>

velkou danajskou hradbu se úsilně snažili zbořit,

</section>

<section>

hledíce strhnout římsu a skácet cimbuří na ní:

</section>

<section>

páčili výstupní sloupy, jež nejvíc dopředu právě

</section>

<section>

Achajci zatloukli v půdu, by věžím ochranou byly —

</section>

<section>

ty jim vyvrátit chtěli, čímž doufali achajskou hradbu

</section>

<section>

prolomit — achajský voj však nijak necouval s cesty,

</section>

<section>

nýbrž cimbuří hradby svým štítem kryjíce každý,

</section>

<section>

tepali odpůrce své, když k útoku na zeď se hnali.

Tehdáž Aianti oba, své vojíny pobádajíce,

</section>

<section>

chodili za hradbou všude a budili v Achajcích chrabrost,

</section>

<section>

jednoho vlídnou řečí a druhého tvrdými slovy,

</section>

<section>

kdykoli někoho zhlédli, jak úplně umdlévá v boji:

„Ať je kdo, přátelé, z vás teď výtečný, ať je i střední,

</section>

<section>

ať je i špatnější též, vždyť všem jest nemožno mužům

</section>

<section>

stejní ve válce být — však všem teď nastala práce.

Vždyť přec sami to snad již vidíte. —

</section>

<section>

                                                                       Velení mého

</section>

<section>

poslušni, nižádný z vás ať nazpět se nevrací k lodím,

</section>

<section>

nýbrž žeňte se vpřed, druh k zápasu pobízej druha,

</section>

<section>

zdali by Zeus nám dal, král Olympu, velitel blesků,

</section>

<section>

odrazit nazpět bitvu a odpůrce zahnati k městu!“

Tak tam křičeli silně a nutkali Achajce k boji.

Jaké jsou sněhové vločky, když sypou se s oblohy hustě

</section>

<section>

v zimní den, když všemoudrý Zeus dá padati sněhu,

</section>

<section>

neboť smrtelným lidem chce ukázat tyto své střely:

</section>

<section>

utiší vání větrův a sněží pořád a všecky

</section>

<section>

pokryje vrcholy horské a strmé podhoří jejich,

</section>

<section>

jetelem porostlé pláně a lidská úrodná pole.

Pobřeží zpěněné tůně i zátoky pod sněhem leží,

</section>

<section>

vlna sic doráží na něj a hubí jej — ostatní všecko

</section>

<section>

navrchu pokrývá sníh, když Diova vánice spadne,

</section>

<section>

takto se s obou stran tam sypal kamenů příval,

</section>

<section>

jednak do mužstva Tróů a tam zas v achajské mužstvo —

</section>

<section>

jak se tam tepali hrozně — hřmot rachotil po celé hradbě.

Ale ni trójské mužstvo, ni statný hrdina Hektór

</section>

<section>

nebyl by prolomil bránu a za ní závoru dlouhou —

</section>

<section>

avšak Danaům vstříc byl poslán všemoudrým Diem

</section>

<section>

Sarpédón, vlastní syn, jak lev, když vyrazí na skot.

Ihned nastavil štít k své ochraně, veskrze stejný,

</section>

<section>

překrásný, celý z bronzu: byl kovaný, neboť ho kovář

</section>

<section>

ukoval, uvnitř štítu pak četné kožené vrstvy

</section>

<section>

spojil zlatými nýty, jež zatloukl do kraje štítu.

Štít ten nastavil tedy a mávaje oštěpy dvěma,

</section>

<section>

vykročil vpřed jak horský lev, jenž masa už neměl

</section>

<section>

dávný čas, však mužný duch jej pobízí k tomu,

</section>

<section>

aby i v pevný dvůr šel s odvahou, napadnout ovce.

</section>

<section>

Avšak kdyby tam u nich i pastýřské nalezl muže,

</section>

<section>

kterak s oštěpy v rukou a s ohaři hlídají stáda,

</section>

<section>

přec však se nemíní lev dát odstrašit, nezkuse útok,

</section>

<section>

nýbrž buď uloupí kus, naň vyskoče, nebo mu bývá

</section>

<section>

oštěpem z rychlé ruky vzat život v popředí bitvy.

Tak rek podobný bohům byl vlastním pobádán duchem,

</section>

<section>

učinit na hradbu útok a strhnout cimbuří na ní.

Ihned tu ke Glaukovi se ozval, Hippolochovci:

</section>

<section>

„Pročpak, milený Glauku, jsme nejvíc poctěni ze všech

</section>

<section>

čestným místem a masem a poháry plnými vína

</section>

<section>

v Lycku, a veškeren lid tam na nás jak na bohy hledí?

</section>

<section>

Také na březích Xanthu je dán nám veliký úděl,

</section>

<section>

krásná štěpnice plodná a orná pšeničná půda.

Nám by se slušelo přec být v předních Lyčanů řadách,

</section>

<section>

na místě k obraně státi a do bitvy horké se vrhnout,

</section>

<section>

aby pak ten neb ten děl z Lyčanů oděných v krunýř:

‚Věru že bez slávy nejsou, kdo v lycké panují zemi,

</section>

<section>

tuhleti králové naši, již tučným bravem a vínem,

</section>

<section>

vybraným, chutným se živí — ti mají jadrnou sílu —

</section>

<section>

neboť svádějí boj jen v předních Lyčanů řadách!‘

Kdybychom této zde válce, můj rozmilý, ušli a navždy

</section>

<section>

losem bylo nám dáno být nesmrtní, nestárnoucí,

</section>

<section>

ó pak jistě ni sám bych v předních neválčil řadách,

</section>

<section>

ani bych nenutil tebe jít do boje, zdoby to mužů.

</section>

<section>

Takhle však pořád stejně nám hrozí sudičky smrti,

</section>

<section>

nesčetné — žádný jim ujít ni uniknout nemůže člověk.

Pojďme! Buď dobudem slávy, neb jinému oslavu dáme!“

Řekl, on rekových slov byl poslušen, aniž se vzepřel.

Ti tedy kráčeli přímo a četné Lyčany vedli.

Sotva je zhlédl, jak jdou, rek Menestheus, v duši se zhrozil:

</section>

<section>

chtěliť na jeho věž hnát útokem, nesouce zhoubu.

Po sborech achajských hleděl, kol dokola, spatří-li koho

</section>

<section>

z vůdců, jenž druhům jeho by záhubu odvrátit mohl.

Zahlédl Aiantů dvé, již vždy jsou dychtiví války,

</section>

<section>

pospolu státi a Teukra, jak vycházel ze stanu blízko,

</section>

<section>

avšak nebylo možná se někoho dovolat křikem:

</section>

<section>

taký totiž byl hluk — ryk boje až k nebesům stoupal,

</section>

<section>

jak byly tepány štíty a přilbice s chocholy z žíní,

</section>

<section>

tepány zavřené brány — a Trójané naproti těmto

</section>

<section>

stojíce, chtěli je rozbít a násilím projíti jimi.

Pročež poslovi svému dal rozkaz k Aiantům jíti:

</section>

<section>

„Běž teď, Thoóte slavný, a zavolej Aianty honem,

</section>

<section>

raděj ať přijdou oba — což bylo by ze všeho nejlíp,

</section>

<section>

poněvadž za krátký čas nám nastane záhuba náhlá:

</section>

<section>

s takou se přihnali sem teď prudkostí vůdcové lyčtí,

</section>

<section>

kteří v zuřivých sečích jak diví útočí vždycky.

</section>

<section>

Jestliže však též jim tam zuří zápas a práce,

</section>

<section>

aspoň Telamónovec ať přikvapí, mohutný Aiás,

</section>

<section>

ať s ním přijde i Teukros, jenž mistr je ve střelbě z luku!“

Řekl, to posel slyšel a ihned se rozkazem řídil:

</section>

<section>

Zakrátko k Aiantům přišel, dle pevné odběhnuv hradby

</section>

<section>

Achaiův oděných kovem, a nakvap toto jim pravil:

„Aianti, statní vůdci nás Achaiův oděných kovem,

</section>

<section>

Menestheus, statečný rek, muž živený Diem, vás volá,

</section>

<section>

byste šli tam, byť na krátký čas, být účastni práce,

</section>

<section>

raděj pojďte vy oba, což bylo by ze všeho nejlíp,

</section>

<section>

poněvadž za krátký čas jim nastane záhuba náhlá,

</section>

<section>

s takou se přihnali naň tam prudkostí vůdcové lyčtí,

</section>

<section>

kteří v zuřivých sečích jak diví útočí vždycky.

Jestliže však též vám jest rozzuřen zápas a práce,

</section>

<section>

aspoň Telamónovec ať přikvapí, mohutný Aiás,

</section>

<section>

ať s ním přijde i Teukros, jenž mistr je ve střelbě z luku.“

</section>

<section>

Řekl, a Telamónovec byl srozuměn, veliký Aiás,

</section>

<section>

hned děl k Oíleovci a pravil perutná slova:

„Aiante, zůstaň tady i s mohutným Kreiontovcem!

</section>

<section>

Stůjtež na místě tomto a vzbuzujte Danay k boji,

</section>

<section>

já ale odejdu tamto, a chci se tam účastnit boje,

</section>

<section>

avšak vrátím se hned, jak pomoci poskytnu oněm.“

Aiás, Telamónovec, se vzdálil po těchto slovech,

</section>

<section>

Teukros se ubíral s ním, jenž bratr byl z jednoho otce.

</section>

<section>

Též šel Pandión s nimi a luk nes’ Teukrovi křivý.

Rekové ku věži přišli, jíž hájil Menestheus chrabrý,

</section>

<section>

uvnitř za hradbou jdouce a našli je ve velké tísni:

</section>

<section>

silní Lyčanů vůdci a rádcové kráčeli právě,

</section>

<section>

chmurné vichřici rovni, již naproti cimbuří hradby.

</section>

<section>

Zápas tu tváří v tvář byl sveden, povstala vřava.

Aiás, Telamónovec, z nich nejdřív usmrtil muže,

</section>

<section>

Epikla, chrabrého reka, jejž Sarpédón za druha míval,

</section>

<section>

hranatým balvanem hodiv, jenž uvnitř za stěnou hradby,

</section>

<section>

velký, nejvýše ležel, blíž cimbuří — nezdvihl by ho

</section>

<section>

oběma rukama muž, byť vynikal mladickou silou,

</section>

<section>

jaký nyní je lid, rek zdvihl a shůry jej hodil:

</section>

<section>

přilbici, s lícněmi čtyřmi, mu promáčknuv, veškery kosti

</section>

<section>

rázem mu rozdrtil v hlavě, a ten jak potapěč sletěl

</section>

<section>

dolů s vysoké hradby, a z kostí mu vyletěl život.

Právě kdy silný Glaukos, jenž pocházel od Hippolocha,

</section>

<section>

na zeď se vysokou dral, rek Teukros ranil ho šípem,

</section>

<section>

spatřiv nekryté paže, a odňal mu bojovnou mysl.

</section>

<section>

Skočil potajmu se zdi, by z mužů achajských nikdo

</section>

<section>

nespatřil, jak jest raněn a s chloubou nejásal nad ním.

Sarpédón pocítil bol, když vycházel s bojiště Glaukos,

</section>

<section>

jakmile jej byl spatřil, však zápasu nepustil s mysli;

</section>

<section>

naopak Alkmáona svým ostrým oštěpem bodl,

</section>

<section>

potom však vytáhl hrot — ten skácel se, oštěpem stržen,

</section>

<section>

do prachu na svou tvář, zbroj zařinkla zdobená kovem.

Sarpédón cimbuří hradby se rukama statnýma chopiv

</section>

<section>

táhl — i strhl je celé, skrz naskrze — navrchu hradba

</section>

<section>

docela odkryta byla a mnohému poskytla přechod.

Současně Aiás a Teukros naň vrazili — tento svým šípem

</section>

<section>

na prsou v lesklý řemen ho zasáhl, který byl napjat

</section>

<section>

se štítu, jímž kryl tělo — však Kronovec odvrátil zhoubu

</section>

<section>

od svého vlastního syna, by nezemřel při zádích lodních.

Aiás přiskočil blíže a do štítu bodl ho kopím,

</section>

<section>

veskrz neprojel hrot, však hrdinův odrazil útok.

</section>

<section>

Od hradby několik kroků sic ustoupil, nechtěl však zcela

</section>

<section>

ucouvnout: statný v něm duch měl naději dobýti slávy.

Lyčany, rovné bohům, tam pobádal, mluvě k nim přímo:

</section>

<section>

„Copak že, Lyčané moji, tak slábnete v obraně rázné?

</section>

<section>

Těžké věru mi jest, ač muž jsem nad jiné silný,

</section>

<section>

_sám_ jim prolomit hradbu a k lodím si proklestit dráhu.

</section>

<section>

Pročež pospolu pojďte: kde lidí je víc, tam zdar jest!“

Pravil a lycké mužstvo se zhrozilo pánovy výtky:

</section>

<section>

mocněji vrazilo vpřed kol vlastního pána a rádce.

Také argejský lid své řady si pevněji zřídil,

</section>

<section>

uvnitř, za hradbou svou, vždyť tušili zuřivý zápas:

</section>

<section>

neboť ni lycký voj, byť silný, nemohl nijak

</section>

<section>

prolomit achajskou hradbu a k lodím si proklestit dráhu,

</section>

<section>

nikterak nemohl též voj Danaů válčících kopím

</section>

<section>

Lyčany odrazit zpět, když jednou se dostali ke zdi.

Jako když o mez pole, jež dosud společné měli,

</section>

<section>

hádá se dvojice mužův, a v rukou měřidla mají,

</section>

<section>

stojíce na malém místě, a prou se tam o stejnost dílů,

</section>

<section>

takto je dělilo též jen cimbuří — oni pak přes ně

</section>

<section>

bodali druhovi druh kol prsou v kožené štíty,

</section>

<section>

zdobené krásnými kruhy, a v malé lehounké terče.

Mnohý tu na těle svém byl tvrdým oštěpem raněn,

</section>

<section>

jestli se obrátil někdo a nechal nekrytá záda,

</section>

<section>

dokonce skrz sám štít byl mnohý bojovník raněn.

Všude tu hojná krev jak danajských mužů, tak trójských

</section>

<section>

máčela po obou stranách i cimbuří hradby i věže:

</section>

<section>

nemohli ale ni tak voj danajský na útěk zahnat,

</section>

<section>

nýbrž se držel stejně, jak přadlena, poctivá žena,

</section>

<section>

závaží drží a vlnu, chtíc oboje vyrovnat vahou,

</section>

<section>

aby si pro děti své tak získala výdělek skrovný.

Tak jich půtky a boj byl rovnou rozestřen měrou:

</section>

<section>

konečně Kronovec Zeus dal Hektoru oslavu vzácnou,

</section>

<section>

který v achajskou zeď pak ze všech nejdříve vkročil.

Vykřikl velkým hlasem a zvolal na trójské mužstvo:

</section>

<section>

„Vzmužte se, statní jezdci, a prolomte Achaiům hradbu,

</section>

<section>

veskrz, a planoucí žár jim vrhněte do lodí jejich!“

</section>

<section>

Tak jim dodával síly — i poslouchal horlivě každý:

</section>

<section>

přímo se hromadně lid hnal na hradbu, dychtivě všichni

</section>

<section>

na římsu vystoupit chtěli, svá ostrá držíce kopí.

Hektór uchopil balvan a stál s ním v popředí brány:

</section>

<section>

kámen byl zespodu tlustý, však na svém hořením konci

</section>

<section>

podobu špičatou měl — dvé mužů, nejlepších z lidu,

</section>

<section>

sotva by od země na vůz ten balvan zdvihnouti mohlo,

</section>

<section>

jací nyní jsou lidé — on jediný snadno jím mával,

</section>

<section>

neboť syn lstivého Krona mu lehčím učinil balvan.

Jako když pastýř ovcí si odnáší beraní vlnu,

</section>

<section>

jednou rukou ji vezma, a málo jen tíží ho váha,

</section>

<section>

tak rek zdvihl ten balvan a přímo jej na fošny nesl,

</section>

<section>

jistou to ochranu vrat, jež přepevně přilehlá byla,

</section>

<section>

dvoukřídlá, velké výšky — dvě vzájemné závory dveřní

</section>

<section>

uvnitř je držely pevně, a jeden vězel v nich kolík.

Kráčeje stanul zblízka a v střed jej s rozmachem vrhl,

</section>

<section>

zširoka rozepjav krok, čímž dodal důrazu hodu.

Ve vratech obojí čep byl vyražen — prorazil balvan

</section>

<section>

tíhotou svou — třesk vrat vtom zapraštěl — závory pevné

</section>

<section>

praskly a veřeje brány se rozlítly na obě strany

</section>

<section>

pod vrhem kamene toho — a statný Hektór tam vkročil,

</section>

<section>

podoben kvapné noci svým pohledem — dokola plála

</section>

<section>

strašná zbroj, jež kryla mu hruď — v své pravici držel

</section>

<section>

oštěpů dvé — kdož vyjda mu vstříc, jej zadržet mohl? —

</section>

<section>

leda jen bůh — jak do vrat se vrh‘ — zrak sálal mu ohněm.

Potom se obrátil davem a trójské vybídl vojsko

</section>

<section>

přestoupit achajskou zeď — lid poslechl vyzvání toho.

Ihned někteří z nich zeď přestoupli, jiní však zase

</section>

<section>

úpravnou vrazili branou — i zahnáno achajské mužstvo

</section>

<section>

na útěk po dutých lodích, a strhl se bez konce lomoz.

</section>
