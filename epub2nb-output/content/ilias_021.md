---
title: ZPĚV XIV\.
contentType: poetry
---

<section>

### Porada vůdcův achajských

</section>

<section>

Nestoru neušel ryk, když ve stanu popíjel právě,

</section>

<section>

proto děl k Asklépiovci a pravil perutná slova:

</section>

<section>

„Uvažuj, Asklépiovče, jak dále si počínat máme:

</section>

<section>

lomoz jinochů jarých je nyní u lodí větší;

</section>

<section>

ty ale seď jen dále a popíjej jiskrné víno,

</section>

<section>

zatímco služebná dívka ti ohřeje na lázeň vodu,

</section>

<section>

dívčina pletenců krásných, a krvavou ssedlinu spláchne,

</section>

<section>

já však na rozhled vyjdu a zakrátko dovím se pravdy.“

Řekl a úpravného se chopil synova štítu,

</section>

<section>

který ve stanu ležel a patřil Thrasymédovi,

</section>

<section>

bronzem celý se třpytě — a on měl zase štít otcův —

</section>

<section>

chopil i silný oštěp, jenž ostrým hrotem se končil.

</section>

<section>

Potom se postavil před stan — a potupné divadlo spatřil:

</section>

<section>

jedni jak prchají v zmatku a druzí je odzadu ženou,

</section>

<section>

Trójané, chrabrý to lid — zeď danajská skácena leží.

Jako když mořská tůň jen slabým se vlněním vzdouvá —

</section>

<section>

tušíc nárazy prudké, jež působí vichřice ostré —

</section>

<section>

v poklidu — v nižádný směr proud vlnění nemíří ještě,

</section>

<section>

dokud nesešle Zeus kýs určitý na moře vítr —

</section>

<section>

podobně přemýšlel kmet, v své mysli jsa rozštěpen na dvé:

</section>

<section>

zdali se odebrat má zas k Danaům, rychlým to jezdcům,

</section>

<section>

či by si ke králi měl snad zajíti, vladaři lidu.

</section>

<section>

Když tak přemýšlel o tom, tu uznal vhodnějším toto:

</section>

<section>

odejít k Átreovci.

</section>

<section>

               Lid v bitvě se vzájemně vraždil,

</section>

<section>

vedoucí boj — jich nezlomný kov jim na těle chřestěl,

</section>

<section>

kterak se tepali meči a oštěpy o dvojím hrotu.

Vládcům, jež vypěstil Zeus, kmet Nestór do cesty přišel,

</section>

<section>

všechněm, kdo raněni byli.

</section>

<section>

               Teď kráčeli od lodí právě,

</section>

<section>

Odysseus, Týdeův syn, též mocný vládyka mužstva,

</section>

<section>

neboť každý svou loď měl daleko bojiště státi,

</section>

<section>

na břehu mořské tůně, kde nejblíž koráby svoje

</section>

<section>

vytáhli na suchou zem — zeď stála jim za vnitřní řadou —

</section>

<section>

poněvadž mořský břeh, byť široký, nemohl zcela

</section>

<section>

pojmout korábů všech, vždyť mužstvo by tísněno bylo.

Proto je za sebe kladli, a lodi pak zabraly celé

</section>

<section>

pobřeží zátoky dlouhé, až k samým hraničním mysům.

</section>

<section>

Proto, když bitky a boj zas jednou viděti chtěli,

</section>

<section>

opřeni o svá kopí, šli společně — v prsou jim srdce

</section>

<section>

smutkem sklíčeno bylo.

</section>

<section>

             Vtom stařec potkal se s nimi,

</section>

<section>

Nestór, a vzezřením svým jim v prsou zarazil srdce.

Proto se ozval takto a pravil vládyka mocný:

</section>

<section>

„Nestore, Néleův synu, ty velká Danaů pýcho,

</section>

<section>

copak že přicházíš sem — proč vražednou opouštíš bitvu?

</section>

<section>

Strach mám, že vyhrůžku svou teď splní obrovský Hektór,

</section>

<section>

kterou pohrozil nám, když mluvil ve sboru Tróů:

</section>

<section>

dřív že se k Íliu zpět, tak pravil, nevrátí z lodí,

</section>

<section>

nežli je ohněm spálí a pobije veškero mužstvo.

Tak tam prohlásil Hektór a teď se to splňuje všecko.

</section>

<section>

Běda! Toť také jiní již Achajci holení krásných

</section>

<section>

stejně jak Achilleus sám v svých prsou na mne se horší,

</section>

<section>

že již při zádích lodních se nechtí potýkat dále!“

Nestór, Gerénský jezdec, mu odvětil těmito slovy:

</section>

<section>

„Bohužel, teď je ta věc již hotova, sám by to ani

</section>

<section>

svysoka hřmící Zeus již nemohl předělat jinak!

</section>

<section>

Zeď již skácena jest, v niž tolik jsme nadějí kladli,

</section>

<section>

že to je nezlomný štít jak nám, tak korábům dutým —

</section>

<section>

oni však urputný boj již vedou při lodích rychlých,

</section>

<section>

stále, a stěží bys poznal, i sebe tam bystřeji hledě,

</section>

<section>

s kterých Achajci stran jsou zmatkem velikým hnáni.

Tak jsou napořád kláni — ryk boje až k nebesům stoupá.

My však rozvažme teď, jak dále si počínat máme,

</section>

<section>

je-li co rozvaha platna — však nemyslím, abyste nyní

</section>

<section>

dali se v boj, vždyť raněný muž přec nemůže válčit!“

Jemu zas vládyka mužstva dal odpověď těmito slovy:

</section>

<section>

„Když již při zádích lodních, ó Nestore, svádějí boje,

</section>

<section>

když nám selhala zeď — tak mohutná — neprospěl příkop,

</section>

<section>

při nichž se achajský lid tak natrudil, naději maje,

</section>

<section>

že jsou nezlomný štít jak nám, tak korábům dutým —

</section>

<section>

pak se to mocnému Diu as nejspíš zlíbilo v srdci,

</section>

<section>

aby tu danajský lid byl vyhuben, daleko Arga.

V paměti mám, jak pomáhal rád nám Achaiům dříve —

</section>

<section>

nyní, jak vím, zas Trójany ctí jak blažené bohy,

</section>

<section>

zato však chrabrost naši a ruce nám nadobro spoutal.

Pročež nyní se tím, jak poradím, spravujme všichni! —

</section>

<section>

Lodi, jež vtáhli jsme na břeh, hned na kraj, při samém moři,

</section>

<section>

stáhněm s pobřeží všecky a na jasnou tůni je spusťme,

</section>

<section>

na kotvách, na širém moři, je zastavme, dokavad božská

</section>

<section>

nepřijde noc — snad zarazí boj, když nastane temno,

</section>

<section>

Trójští, a stáhneme pak též ostatní veškeré loďstvo,

</section>

<section>

neboť zkázy se zbýt jest přípustno, třeba i v noci.

</section>

<section>

Líp jest uniknout zkáze, než dáti se postihnout od ní.“

Posupně pohleděv naň, zas důvtipný Odysseus pravil:

</section>

<section>

„Jaká ti vládyko řeč teď vyklouzla z ohrady zubů!?

</section>

<section>

Proklatče! V jiném vojsku — a bezectném — měl jsi ty raděj

</section>

<section>

veleti, ne však nám být vladařem, kterýmžto přece

</section>

<section>

od mládí stanovil Zeus, až do stáří, obtížné boje

</section>

<section>

pořád na sebe brát, až každý se světa sejde.

Ty že bys trójské město chtěl opravdu opustit takto —

</section>

<section>

Ílion širokých tříd, když tolik jsme zkusili pro ně!?

Raději mlč! — Sic z Achaiů kdos tvůj uslyší výrok,

</section>

<section>

takový, jakého z úst přec pustit by nemohl člověk,

</section>

<section>

který v duchu by svém byl schopen mluviti správně,

</section>

<section>

vladař to vládnoucí žezlem — a tolik ho poslouchá lidu,

</section>

<section>

kolika danajských mužů ty sám teď vladařem sloveš.

Takhle však pohanět smím tvůj nerozum — cožes to řekl!! —

</section>

<section>

když nás spustiti zveš — teď vprostřed válečné vřavy —

</section>

<section>

koráby palubou kryté, by pobídku ještě zas větší

</section>

<section>

Trójané k radosti měli — vždyť beztoho převahu mají —

</section>

<section>

aby se náhlý zmar k nám nachýlil — nebudouť moci

</section>

<section>

Achajci vydržet boj, když budou spouštěny lodi:

</section>

<section>

budouť se ohlížet spíše a na boj nebudou myslit.

</section>

<section>

Tu pak, záštito lidu, tvá rada by na škodu byla.“

</section>

<section>

Jemu zas Achaiů král děl v odpověď, vládyka mužstva:

</section>

<section>

„Nějak přespříliš prudce mi výtkou do duše saháš,

</section>

<section>

těžkou — ale vždyť já přec nenutím achajských synů

</section>

<section>

spouštět — naproti vůli — své koráby palubou kryté!

</section>

<section>

Kéž tu je muž, jenž lepší než já nám předloží radu,

</section>

<section>

ať je už mlád, ať stár, ten nadmíru byl by mi vítán!“

Tu tedy Týdeův syn k nim promluvil, bojovník statný:

</section>

<section>

„Tady je muž! — Nač hledati jej? — Nuž jestliže chcete

</section>

<section>

říci si dát — však nižádný z vás ať nevzkypí hněvem,

</section>

<section>

protože po věku já jsem nejmladší ve sboru vašem.

</section>

<section>

Vždyť přec původem svým též já jsem z vzácného otce,

</section>

<section>

z Týdea, kterého v Thébách již pokrývá mohyla z hlíny.

Tré kdys hrdinských synů se zrodilo z Porthea krále,

</section>

<section>

v Pleuróně obydlí měli a strmém na Kalydóně:

</section>

<section>

byli to Agrios, Melás, a třetí jezdec byl Oineus,

</section>

<section>

otec mého to otce, však chrabrostí vynikal nad ně.

</section>

<section>

Oineus zůstal doma, můj otec po dlouhých cestách,

</section>

<section>

sídlo si zvolil v Argu — tak Zeus chtěl s ostatním božstvem.

Jednu si z královských dcer vzav za ženu, obýval v domě

</section>

<section>

zámožném hojným jměním:

</section>

<section>

             Mělť orných pozemků mnoho,

</section>

<section>

pšeničných, kolem domu měl velké zahrady štěpné,

</section>

<section>

měl též přemnoho stád — též kopím nad jiné předčil. — —

</section>

<section>

Jistě jste o věcech těch již slyšeli, že to je pravda.

</section>

<section>

Proto si nesmíte myslit, že zbabělý já jsem a nízký,

</section>

<section>

ani mou zhrdnout radou, až s dobrou ji rozvahou povím:

Vzhůru! Ťeď do boje pojďme, ač raněni — musí to býti!

</section>

<section>

Tam sic vražedné bitvy se budem zdržovat sami,

</section>

<section>

z dostřelu, ať snad někdo k své ráně si nestrží ránu,

</section>

<section>

jiné však povzbuzujíce, tam vyšleme, kteří i jindy

</section>

<section>

hovějí zbabělé mysli a neválčí, stojíce stranou.“

Oni ho slyšeli rádi a ochotně poslušni jsouce,

</section>

<section>

chvatně se na cestu dali, a vedl je vládyka mužstva.

### Zeus usne. Trójané zahnáni

</section>

<section>

Poseidón, Zemětřas slavný, však nebyl na stráži marně,

</section>

<section>

nýbrž za nimi vyšel, jsa podoben starému muži:

</section>

<section>

přistoupil k Átreovci, a za pravou ruku ho chopiv,

</section>

<section>

takto se ozval k němu a pravil perutná slova:

„Nyní, Átreův synu, as Achillu nelidské srdce

</section>

<section>

v prsou radostí plesá, když vidí zkázu a útěk

</section>

<section>

Achaiů — soucitu v něm bys nenašel, ani dost málo.

</section>

<section>

Proto ať sám tak zhyne, ať bůh jej slepotou raní!

</section>

<section>

Tebe přec nemají v záští, tak zúplna, blažení bozi.

I vždyť trójští vůdci a rádcové naplní ještě

</section>

<section>

prachem rovinu širou, a sám pak na vlastní oči

</section>

<section>

od našich lodí a stanů je spatříš utíkat k městu!“

Řekl a hlasitě vzkřikl a plání kupředu běžel.

Jako by devět tisíc neb deset tisíců mužů

</section>

<section>

ve válce vydalo křik, když vedou Areův zápas,

</section>

<section>

takový vyrazil hlas bůh Poseidón, Zemětřas mocný,

</section>

<section>

z prsou, a nadbytek sil tak každému do srdce vložil,

</section>

<section>

aby jen válčil stále a s Trójany zápasy sváděl.

Héré v tom se zlatým trůnem se pozorně rozhlédla bojem

</section>

<section>

s vrcholu olympské hory, kamž vystoupla:

</section>

<section>

             Seznala ihned,

</section>

<section>

kterak se ve válce bůh tam namáhá, zdobě to mužů,

</section>

<section>

rodný bratr i švagr, a nadmíru plesala v srdci.

Na Ídě, bohaté zdroji, pak spatřila Kronovce Dia:

</section>

<section>

na vršku temene sedět — i zdál se jí odporným v srdci.

Vznešená, výrazných zraků, tu počala přemýšlet Héré,

</section>

<section>

kterak by pozorný duch byl zatemněn bouřnému Diu.

Konečně záměr tento se jevil jí nejlepším ze všech:

</section>

<section>

nejdřív se vyzdobit krásně a potom na Ídu zajít,

</section>

<section>

zda by ho pojala touha, by usnul po jejím boku,

</section>

<section>

v lásce, a zdravý spánek a lahody plný mu mohla

</section>

<section>

rozestřít po jeho víčkách a smyslech nadmíru bystrých.

Kráčela v ložnici svou, již syn jí, Héfaistos milý,

</section>

<section>

zrobil a pevné dveřeji připojil závorou tajnou

</section>

<section>

k veřejím — jiný bůh jich neuměl otevřít žádný.

Když tam vstoupila Héré, hned lesklé zavřela dveře:

</section>

<section>

nejdřív nebeským mýdlem si se svého luzného těla

</section>

<section>

každou poskvrnu smyla, pak mastným se olejem božským

</section>

<section>

natřela, lahody plným, jenž libou vydával vůni:

</section>

<section>

kdykoli jen dost málo se v paláci s kovovým prahem

</section>

<section>

pohnul, po celé zemi i nebi se rozlila vůně.

</section>

<section>

Tím když krásnou si pleť již natřela, sčesala vlasy,

</section>

<section>

které rukama svýma si splétala v pletence lesklé,

</section>

<section>

božské a plné krásy, jež s nesmrtné splývaly hlavy.

Vzala pak božský šat, jejž oblekla — bohyně Pallas

</section>

<section>

umnou jej utkala rukou a mnohé tam ozdoby všila.

</section>

<section>

Potom na prsou svých jej sponkami ze zlata spjala,

</section>

<section>

načež si připjala pás, jenž sty byl zdobený střapci,

</section>

<section>

potom do dírek ušních dvé náušnic zapjala krásných,

</section>

<section>

zrnitých s perlami třemi, a ladný zářil z nich půvab.

Potom bohyně jasná se přikryla na hlavě rouškou,

</section>

<section>

krásnou, zdobenou nově, jež jasná byla jak slunce.

</section>

<section>

Konečně na nohy lesklé si připjala opánky krásné.

Ale když na těle svém již skončila úpravu všecku,

</section>

<section>

ihned z ložnice vyšla a vyzvala Afrodítu

</section>

<section>

opodál druhých bohův a důvěrné slovo jí řekla:

„Chtěla bys, milé dítě, mi vyhovět, oč ti teď řeknu?

</section>

<section>

Či bys to odepřít chtěla? — Či proto máš nenávist v srdci,

</section>

<section>

protože Danaům já, však ty zas pomáháš Tróům?“

Na to zas Afrodíté jí odvece, Diova dcera:

</section>

<section>

„Vznešená bohyně Héro, jež pocházíš z velkého Krona,

</section>

<section>

pověz, co na mysli máš, mé srdce mi káže to splnit,

</section>

<section>

jestliže mohu to splnit a vůbec splnit to možno.“

Jí pak, smýšlejíc lest, zas pravila vznešená Héré:

</section>

<section>

„Propůjč lásky mi kouzlo a svůdnosti, kterýmžto všecky

</section>

<section>

přemáháš věčné bohy a veškery smrtelné lidi.

</section>

<section>

K hranicím Země teď jít mám úmysl, dárkyně plodů,

</section>

<section>

matka kde bydlí Téthys a Ókean, prapůvod bohů,

</section>

<section>

kteří mě pěstili s péčí a živili ve vlastním domě,

</section>

<section>

svěřenou od matky Rheie, když Kronovec vidoucí v dálku

</section>

<section>

pod zem Títéna Krona a pod moře vlnivé svrhl.

Na ty se podívat půjdu a smířit jim nesmírné sváry,

</section>

<section>

neboť už dlouhý čas druh druha se úplně straní,

</section>

<section>

milého lůžka a lásky, když hněv jim zapadl v srdce.

</section>

<section>

Kdybych domluvou svou jim milé smířila srdce,

</section>

<section>

zase je na lůžko svedla, by opět se spojili v lásce,

</section>

<section>

navěky bych jim milou a ctěnou byla pak zvána.“

Úsměvná Afrodíté jí na to zas odvece takto:

</section>

<section>

„Nelze a není slušno se vzpírat žádosti této,

</section>

<section>

neboť tě Kronovec Zeus, bůh nejlepší, v náručí mívá.“

</section>

<section>

Řekla, a od prsou svých hned vyňala ozdobný řemen,

</section>

<section>

s obrazci: v řemeni tom jsou všemožná vábidla skryta,

</section>

<section>

skryto v něm kouzlo je lásky, v něm svůdnost, laskání vábné,

</section>

<section>

lichota, která přelstí i moudrých rozvahu lidí.

</section>

<section>

Ten jí do rukou dá, dí slovo a promluví takto:

„Tu máš, vezmi ten řemen a ukryj ho za ňadra tajně,

</section>

<section>

ozdobný — všecko to v něm jest vkouzleno — nemyslím tedy,

</section>

<section>

s nezdarem že se zas vrátíš, oč ve svém duchu se snažíš.“

Bohyně výrazných zraků se usmávši, vznešená Héré,

</section>

<section>

s úsměvem za ňadra svá ten řemen potajmu skryla.

Domů se Afrodíté zas vrátila, Diova dcera,

</section>

<section>

Héré kvapně se zvedla a odešla s olympských vrchů,

</section>

<section>

spěchala píerskou zemí a émathskou, libým to krajem,

</section>

<section>

přelétla pohoří Thréků, kde chov jest pěstován koňský,

</section>

<section>

nejvyšší temena sněžná, však ani se nedotkla země,

</section>

<section>

potom přelétla Athos a na tůň se zvlněnou snesla,

</section>

<section>

přišla pak do města Lémna, kde božský panoval Thoás.

Se Spánkem, bratrem to Smrti, se potká na této výspě,

</section>

<section>

vřele mu pravici stiskne, dí slovo a promluví takto:

„Spánku, ty všechněch bohův a všechněch vladaři lidí,

</section>

<section>

jako jsi žádosti mé již vyhověl, tak mne i nyní

</section>

<section>

poslechni — budu ti já pak povděčna na věky věků:

</section>

<section>

Diovy zářící oči hleď uspat pod jeho víčky,

</section>

<section>

ihned, jakmile já bych přilehla v objetí jeho.

</section>

<section>

Krásnou a nezrušitelnou ti pohovku věnuji darem,

</section>

<section>

zlatou, syn můj sám, bůh Héfaistos, dovedný mistr,

</section>

<section>

zrobí ji obratnou rukou a připojí podnožku vespod,

</section>

<section>

na kterou, při hodech sedě, si lesklé položíš nohy.“

Na to jí sílivý Spánek dal odpověď těmito slovy:

</section>

<section>

„Vznešená bohyně Héro, jež pocházíš z velkého Krona,

</section>

<section>

jiného zajisté já bych z bohů žijících věčně

</section>

<section>

uspal docela snadno — i samého Ókeana,

</section>

<section>

nesmírný dmoucí se proud, jenž přece je prapůvod všeho,

</section>

<section>

avšak k Diovi já bych nechtěl, Kronovu synu,

</section>

<section>

přistoupit, ani ho uspat — leč sám by mě vybídl k tomu.

Však jsem zajisté já již dostal za vyučenou

</section>

<section>

rozkazem tvým, jak Zévův syn, ten hrdina chrabrý,

</section>

<section>

nazpět z Ília plul, když trójské vyvrátil město.

</section>

<section>

Diovi uspal jsem já tou dobou bdělého ducha,

</section>

<section>

rozliv se mámivě kol.

</section>

<section>

             Ty’s v duši mu smyslila zhoubu,

</section>

<section>

vzbudivši zuřivé větry a jejich nárazy prudké,

</section>

<section>

až jsi ho na výspu Kós pak zahnala, lidnatý ostrov,

</section>

<section>

daleko od přátel všech.

</section>

<section>

             Zeus procitnuv, nesmírně zuřil,

</section>

<section>

smýkaje domem bohy, však obzvlášť po mně se sháněl

</section>

<section>

chtěje mě do moře shodit — a byl bych nadobro zmizel.

</section>

<section>

Mne však spasila Noc, jež krotí bohy i lidi:

</section>

<section>

k té jsem prchaje přišel — Zeus přestal, jakkoli zuřil,

</section>

<section>

chránilť se vykonat čin, jenž kvapné je nemilý Noci.

Nyní nutíš mě zas, bych vykonal nemožnost tuto?“

Bohyně výrazných zraků mu odvece, vznešená Héré:

</section>

<section>

„Spánku, nač ve věci té máš opět rozpaky v duši?

</section>

<section>

Myslíš, že Vidoucí v dálku by právě tak pomáhal Tróům,

</section>

<section>

jako když pro syna hněv jej zachvátil, pro Hérákléa?

Pojď, já z Charitek jednu, z těch mladistvých, Pásitheu,

</section>

<section>

po které přece ty sám den ze dne jsi roztoužen stále,

</section>

<section>

za ženu tobě chci dát — tvou chotí bude se zváti.“

Řekla, i zplesal Spánek a toto jí v odpověď pravil:

</section>

<section>

„U styžských neklamných vod teď, Héro, mi přísahou potvrď,

</section>

<section>

přičemž jednou rukou se živné dotekni země,

</section>

<section>

druhou třpytného moře, by bozi nám za svědky byli,

</section>

<section>

všichni, co hluboko jsou, tam pod zemí, pospolu s Kronem,

</section>

<section>

ty že mi z Charitek jednu, z těch mladistvých, Pásitheu,

</section>

<section>

zadáš, po které já den ze dne jsem roztoužen stále!“

Héré bělostných loktů slov Spánkových poslušna byla:

</section>

<section>

přisáhla, jako si žádal, a výslovně volala všecky

</section>

<section>

v hlubinách Tartaru bohy, již jménem Títéni slovou.

Když pak se zařekla Héré a přísahu skončila řádně,

</section>

<section>

ihned se vydali dále a minuli Lémnos a Imbros,

</section>

<section>

hustým zakryti vzduchem, a rychle si razili dráhu.

</section>

<section>

K Ídě pak, bohaté zdroji, se dostali, mateři zvěře,

</section>

<section>

k Lektu, kde první vstup jest od moře; brali se dále

</section>

<section>

po souši: zachvíval hvozd, jak kráčeli, vrcholy svými.

Tam však Spánek zůstal, než Diovy oči ho zhlédnou,

</section>

<section>

vyšplhav na vrchol jedle, té nejvyšší, kterážto tenkrát

</section>

<section>

na Ídě nejvýš vzrostla a vzduchem sahala k nebi.

</section>

<section>

Na tu se posadiv bůh, byl jedlovým větvovím zakryt,

</section>

<section>

ptáku, jenž hlas má ostrý, jsa podoben, kterého v horách

</section>

<section>

chalkida bohové zvou, však lidem kymindis slove.

Na vrch Gargaron Héré pak chvatným vystoupla krokem;

</section>

<section>

v ídském vysokém horstvu ji Kronovec oblačný spatřil.

Sotva ji zhléd, již rozvážný duch byl zatemněn láskou,

</section>

<section>

jako když, po prvé tenkrát, se sdružili objetím lásky,

</section>

<section>

na lůžko vystupujíce, však za zády rodičů milých. —

Ihned před Hérou stanul, děl slovo a promluvil takto:

</section>

<section>

„Kam tak naspěch, Héro, sem přicházíš s olympských výšin?

</section>

<section>

Nejsou tu koně a vůz však po ruce, na nějž bys vstoupla.“

Jemu pak, smýšlejíc lest, zas pravila vznešená Héré:

</section>

<section>

„K hranicím Země teď jít mám úmysl, dárkyně plodů,

</section>

<section>

matka kde bydlí Téthys a Ókean, prapůvod bohů,

</section>

<section>

kteří mě pěstili s péčí a živili ve vlastním domě:

Na ty se podívat půjdu a smířit jim nesmírné sváry,

</section>

<section>

neboť už dlouhý čas druh druha se úplně straní,

</section>

<section>

milého lůžka a lásky, když hněv jim zapadl v srdce.

Avšak spřežení mé jest pod Ídou, bohatou zdroji,

</section>

<section>

které mě suchou zemí i vodstvem poveze k cíli.

</section>

<section>

Teď však za tebou, Die, sem přicházím s olympských výšin,

</section>

<section>

aby tě na mne pak hněv snad nepojal, kdybych se tajně

</section>

<section>

vydala k hlubokým proudům a do domu Ókeanova.“

Kronovec, oblačný Zeus, zas těmito odvětil slovy:

</section>

<section>

„Tam by ses, milá Héro, i pozděj vydati mohla,

</section>

<section>

my však na lůžko pojďme, ať spočinem v náručí lásky:

</section>

<section>

neboť taková touha mne dosud nezmohla nikdy,

</section>

<section>

po žádné z bohyň ni žen, skrz naskrz mi zalivši prsa,

</section>

<section>

ani když k Ixíonské jsem vzplanul manželce láskou,

</section>

<section>

mateři Peirithoově, jenž věhlasem roven byl bohům,

</section>

<section>

k Danai Akrisiovně, té dívčině kotníků krásných,

</section>

<section>

z které zrodil se Perseus, rek nad muže veškery slavný,

</section>

<section>

ani když k dívce jsem vzplál, již Foiníx přeslavný zplodil,

</section>

<section>

mateři Rhadamanthya a Mínóa rovného bohům,

</section>

<section>

ani když k Semele kdysi a k thébské jsem Alkméně vzplanul,

</section>

<section>

kterážto Hérákléa mi zrodila, hrdinu lvího,

</section>

<section>

Semelé Dionýsovi jest mateří, útěše lidstva,

</section>

<section>

ani když k Démétře sličné, k té vládkyni pletenců krásných,

</section>

<section>

ani když k přeslavné Létě a také k samotné tobě,

</section>

<section>

teď jak po tobě bažím a sladká touha mě jímá.“

Jemu pak, smýšlejíc lest, zas pravila vznešená Héré:

</section>

<section>

„Jaké’s to pravil slovo, ty Kronův přehrozný synu?

</section>

<section>

Jestliže touha je tvá, bys spočinul v náručí lásky

</section>

<section>

na vrchu pohoří Ídy — ó pak je sem zdaleka vidět!

</section>

<section>

Jakpak — kdyby tak nás kdos z bohů žijících věčně

</section>

<section>

uviděl na hoře spát!? — ten půjde a řekne to bohům!! — —

</section>

<section>

ó pak já v tvůj dům bych nikdy už nepřišla více,

</section>

<section>

až bych povstala s lůžka — vždyť nebylo by mi to slušno!

Avšak jestliže chceš — když tvému se zlíbilo srdci —

</section>

<section>

vždyť máš ložnici přec, již syn tvůj, Héfaistos milý,

</section>

<section>

zrobil a pevné dveře ti k veřejím připojil zručně:

</section>

<section>

tam teď lehnout si pojďme, když tobě se zlíbilo lůžko!“

Kronovec, oblačný Zeus, zas těmito odvětil slovy:

</section>

<section>

„Héro, jen neměj strachu, že někdo nás z bohů neb lidí

</section>

<section>

spatří: v takový mrak nás kolkol zahalím oba,

</section>

<section>

v zlatý, že Hélios sám nás naprosto nespatří pod ním —

</section>

<section>

který paprskem svým přec vidí nejbystřej ze všech.“

Pravil a v náručí bral syn Kronův manželku Héru:

</section>

<section>

zespodu božská zem jim rodila květiny čerstvé:

</section>

<section>

vyrostl rosný jetel a šafrán, hyakinth krásný

</section>

<section>

v koberec hustý a měkký, jenž od země vzhůru je zdvíhal.

Na ten si bohové lehli a přes sebe prostřeli oblak,

</section>

<section>

krásný, skvoucí se zlatem, jenž třpytné krůpěje rosil.

Tak tam pokojně dřímal, jsa na vrchu Gargarském otec,

</section>

<section>

zmožen spánkem a láskou a choť svou v náručí držel.

Honem tu sílivý Spánek se rozběhl k achajským lodím,

</section>

<section>

aby měl rychlou zvěst bůh Poseidón chvějící zemí:

Kvapem přistoupil k němu a pravil perutná slova:

</section>

<section>

„Chutě jen, Poseidóne, teď Achaiům pomáhej dále,

</section>

<section>

také slávu jim dej, byť na chvilku, dokud je v spánku

</section>

<section>

Zeus, vždyť byl jsem to já, jenž libým jej obestřel spánkem.

</section>

<section>

Héré pak lstí jej svedla, by láskou ji v objetí pojal!“

Řekl a odešel zpět zas k slavným plemenům lidským,

</section>

<section>

víc jej podnítiv ještě, by Danaům pomocí přispěl:

Skočil do první řady a takto k nim hlasitě volal:

</section>

<section>

„Argejci, chcete již opět, by Hektór vítězství dobyl,

</section>

<section>

aby se zmocnil lodí a došel veliké slávy?

On sic má ten záměr a chlubí se, poněvadž mešká

</section>

<section>

Achilleus u lodí dutých, jsa ve svém rozhněván srdci,

</section>

<section>

o něj pak nebudem stát tak přílišně, budem-li všichni

</section>

<section>

horlivě k tomu se míti, by jeden druhému přispěl. —

Pročež nyní se tím, jak poradím, spravujme všichni:

</section>

<section>

štíty, jež v táboře nám jsou nejlepší, největší ze všech,

</section>

<section>

vezměm a lesklé přilby si na hlavy k ochraně vložme,

</section>

<section>

oštěpy též, jež nejdelší jsou, v své pravice chopme,

</section>

<section>

potom vyjděm a já vás povedu — jistěže Hektór,

</section>

<section>

Priamův syn, pak nezdolá nás, byť sebe víc zuřil.

</section>

<section>

Je-li kdo statný v boji a štít má na pleci malý,

</section>

<section>

dej jej slabšímu muži a štítem větším se zakryj!“

Oni ho slyšeli rádi a ochotně poslušní byli.

Vládci, ač raněni byli, své vojíny řadili sami,

</section>

<section>

Odysseus, Týdeův syn, též mocný vládyka mužstva:

</section>

<section>

ke všem došli si zvláště a kázali změniti štíty:

</section>

<section>

silný si štít bral silný a slabší slabšímu dával.

Ale když třpytné štíty si na svá těla už vzali,

</section>

<section>

vyšli a Poseidón sám šel před nimi, Zemětřas vládce,

</section>

<section>

strašlivý břitký meč v své pádné pravici maje,

</section>

<section>

třpytem podobný blesku. — S ním nikdo se utkati nesmí

</section>

<section>

v kruté válečné seči: zlá bázeň zdržuje muže.

Také Trójany své tam slavný pořádal Hektór.

Tehdáž válečný svár jim prostřeli, nadmíru hrozný,

</section>

<section>

Poseidón tmavých vlasů a statný hrdina Hektór,

</section>

<section>

jeden pomáhal Tróům a druhý Danaům zase.

Mocně se zvlnila tůň až k samým stanům a lodím

</section>

<section>

Argeiů — obojí voj šel do boje s velikým křikem.

Neječí tolik vlna, jež valí se naproti souši,

</section>

<section>

těžkým Borea dutím jsouc puzena z širého moře,

</section>

<section>

není takový praskot, jejž vydává planoucí požár

</section>

<section>

v lesních úvalech horských, když vzplane a stravuje lesy,

</section>

<section>

nehučí tolik vichr, když burácí v korunách stromů,

</section>

<section>

který ze všeho nejvíc, jsa rozpoután, zuří a ječí,

</section>

<section>

jaký se rozlehl ryk, když na sebe zprudka se vrhlo

</section>

<section>

trójské i achajské mužstvo a hrozný spustilo pokřik.

První po Aiantovi svůj oštěp vymrštil Hektór,

</section>

<section>

právě když přímo mu rek stál naproti — aniž se chybil:

</section>

<section>

bodl, kde řemenů dvě měl napjato okolo prsou,

</section>

<section>

jedním držen byl štít, meč stříbrem zdobený druhým:

</section>

<section>

tyto pak jemné tělo mu spasily.

</section>

<section>

                         Vzplanul tu Hektór

</section>

<section>

hněvem, že rychlé kopí mu naprázdno vylítlo z ruky.

</section>

<section>

Nazpět v soudruhů dav zas couval, prchaje smrti.

Jeho, jak couval krokem, zas udeřil veliký Aiás

</section>

<section>

balvanem — jakých se dost kol nohou válčících mužů,

</section>

<section>

podloh to korábů rychlých, tam válelo.

</section>

<section>

             Jeden z nich zvednuv,

</section>

<section>

Hektora do hrudi ranil, hned nad štítem, poblíže krku:

</section>

<section>

otočil jím jak vlkem, že kolem vrávorat počal.

Jako když velký dub jest vyvrácen Diovou ranou,

</section>

<section>

z kořen, a hrozný puch pak z otvoru dýmati počne,

</section>

<section>

sirný — kdo nablízku stojí a výjevu toho je svědkem,

</section>

<section>

bez dechu jest — vždyť hrůzy je pln blesk bouřného Dia.

Takto i silný Hektór se rázem do prachu skácel,

</section>

<section>

z ruky mu kopí padlo, a zároveň se štítem přilba,

</section>

<section>

na těle brnění krásné pak zařinklo, zdobené kovem.

Ihned s velikým křikem se synové achajští shlukli,

</section>

<section>

mníce, že odvlekou reka, a četná házeli po něm

</section>

<section>

kopí, však nižádný z nich přec nemohl vládyku lidu

</section>

<section>

ranit zblízka ni zdáli, vždyť dřív jej mužové přední

</section>

<section>

obstoupli: Púlydamás i Aineiás, Agénór slavný,

</section>

<section>

Sarpédón, Lyčanů vůdce, a konečně hrdinský Glaukos.

Každý z ostatních též oň pečoval: rozestřelť před něj

</section>

<section>

štít svůj s krásnými kruhy — a druzí ho rukama zvedli,

</section>

<section>

kvapně, a s bojiště pryč s ním prchali, dokud se ke svým

</section>

<section>

nedostal rychlým koňům, již v pozadí boje a půtek

</section>

<section>

stáli i s ozdobným vozem a při něm byl vozataj jejich.

Koně ho k Íliu vezli a raněný zhluboka vzdychal.

Když pak přišli až k místu, kde brod jest v půvabných proudech

</section>

<section>

Skamandru, vírné řeky, již věčný Kronovec zplodil,

</section>

<section>

tam jej složili na zem a říčnou kropili vodou.

</section>

<section>

Hrdina přišel k sobě a na chvíli otevřel oči;

</section>

<section>

pak se však v kolena schoulil a krev se mu spustila temná.

</section>

<section>

Potom naznak se rek zas překotil, opět mu oči

</section>

<section>

černá zakryla noc, vždyť dosud ho zmáhala rána.

Sotvaže Achajci zhlédli, že Hektór se vzdaluje z boje,

</section>

<section>

zhurta se na Tróy vrhli a v prudší dali se bitvu.

Tenkráte rychlý Aiás, syn Oileův, nejdříve ze všech,

</section>

<section>

Satniu, s ostrým kopím naň vyraziv, zasadil ránu,

</section>

<section>

který byl Énopův syn. — Jej zrodila rusalka víla

</section>

<section>

Énopu, pastýři stád, blíž pobřeží Satnioëntu.

</section>

<section>

Aiás oštěpem slavný jej kopím do slabin bodl,

</section>

<section>

zblízka se vyřítiv naň. Kles naznak a o jeho tělo

</section>

<section>

strhla se strašlivá seč jak danajských mužů, tak trójských.

Kopiník Panthoův syn vtom kvapem přišel ho bránit,

</section>

<section>

který oštěpem svým tam poranil Prothoénora,

</section>

<section>

rodem z Aréilyka; i projelo obrovské kopí

</section>

<section>

ramenem — raněný padl a zaryl do země prsty.

Mohutně Púlydamás vtom vykřikl s velikou chloubou:

</section>

<section>

„Poznovu Panthoův syn, jak myslím, hrdina statný,

</section>

<section>

z pevné pravice své teď nehodil oštěpem marně,

</section>

<section>

nýbrž z Achaiů kdos jej do těla přijal, a myslím,

</section>

<section>

že se oň opírat bude, až do sídla Hádova půjde.“

Řekl, a při té chloubě se ozvala v Achajcích bolest;

</section>

<section>

chrabrý veliký Aiás byl obzvlášť pobouřen v srdci,

</section>

<section>

mohutný Telamónovec — vždyť padl mu docela blízko.

</section>

<section>

S rychlostí, když rek couval, naň lesklým oštěpem mrštil:

</section>

<section>

Hrdinu Púlydamanta sic černá minula zhouba,

</section>

<section>

poněvadž uskočil stranou — hrot vjel však do Archelocha,

</section>

<section>

statného Anténorovce, vždyť bozi mu určili zkázu:

</section>

<section>

kopím bodl ho tam, kdež hlava se spojuje s týlem,

</section>

<section>

v obratel nejhornější, a oba mu prosekl svazy.

A když raněný klesl, tu hlava i s nosem a ústy

</section>

<section>

půdy se dotekla dřív než lýtka a kolena jeho.

K rekovi Púlydamantu zas Aiás mohutně zvolal:

</section>

<section>

„Uvaž teď, Púlydamante, a pověz mi neklamnou pravdu:

</section>

<section>

Zdalipak tento zde muž nám vyváží Prothoénora,

</section>

<section>

cenou — vždyť rodem nízký ni z nízkých věru se nezdá,

</section>

<section>

bratr je Anténora, jak myslím, statného jezdce,

</section>

<section>

nebo snad syn, vždyť vzrůstem se zdá být z rodiny jeho.“

Řekl a poznal ho dobře. — Lid trójský zatesknil v srdci.

Promacha boiótského tu Akamás poranil kopím,

</section>

<section>

bratrovo obkročiv tělo, jež Promachos odvléci hodlal.

Mohutně Akamás rek vtom vykřikl s velikou chloubou:

</section>

<section>

„Argejci, rekové hubou, a bohatí chlubnými řečmi,

</section>

<section>

přec tedy nečeká nás, jen jediných, svízel a hoře,

</section>

<section>

nýbrž bude i vám, jak vidět, hynouti takto!

</section>

<section>

Uvažte jen, jak na zemi sklán, váš Promachos dřímá,

</section>

<section>

oštěpem mým — toť bratrův pád vám pomsty mé činem

</section>

<section>

nebyl nesplacen dlouho — jen proto si ledakdos přává

</section>

<section>

ve svém domě mít bratra, by stal se mu mstitelem zhouby.“

Řekl, a při té chloubě se ozvala v Achajcích bolest,

</section>

<section>

chrabrý však Péneleós byl obzvlášť pobouřen v srdci.

</section>

<section>

Vyrazil na Akamanta — ten nevyčkal útoku dřevcem

</section>

<section>

statného tohoto vládce, jenž poranil Ílionéa,

</section>

<section>

Forbanta, boháče stády, to potomka, kterého z Tróů

</section>

<section>

nejvíc miloval Hermés a hojným jměním ho nadal —

</section>

<section>

matka mu zrodila však jen jednoho, Ílionéa.

Tehdáž pod samou brvou jej do důlku očního ranil,

</section>

<section>

panenku vyrazil ven, hrot kopí pronikl okem

</section>

<section>

naskrz a prorazil týl — on sedl si, roztáhnuv ruce,

</section>

<section>

avšak statný ten rek vtom meč svůj vytasiv ostrý,

</section>

<section>

ťal jej do středu hrdla a mečem srazil mu na zem

</section>

<section>

hlavu, a přilbici s ní.

</section>

<section>

             Ten velký dosavad oštěp

</section>

<section>

v očním důlku mu tkvěl. Rek hlavu jak makovku zdvihnuv,

</section>

<section>

všechněm ji ukázal Tróům a chlubná promluvil slova:

„Nuž, teď doneste zvěst, ó Trójané, otci a matce

</section>

<section>

statného Ílionéa, by v domě se oddali pláči!

</section>

<section>

Vždyť též Promacha choť, jenž pochází z Alegénora,

</section>

<section>

s radostí manželův návrat už nespatří, až bychom jednou

</section>

<section>

z Tróje se na lodích svých zas vrátili, Achajci jaří.“

Řekl, a všechněm Tróům se hrůzou zachvěly údy,

</section>

<section>

každý se rozhlížel kol, jak náhlé záhubě ujít.

Nyní mi povězte Músy, jež bydlíte v olympských domech,

</section>

<section>

který, z Achaiů první, se zmocnil krvavých zbraní,

</section>

<section>

jakmile Zemětřas slavný byl obrátil převahu bitvy.

</section>

<section>

Aiantem Telamónovcem byl nejdřív Hyrtios raněn,

</section>

<section>

Gyrtiův syn, jejž za vůdce měl lid statečných Mýsů,

</section>

<section>

Falkés byl od Antilocha i Mermeros ze zbroje svlečen,

</section>

<section>

Morys i Hippotión jsou zabiti od Mériona,

</section>

<section>

od Teukra Perifétés a Prothoón zbaveni žití.

</section>

<section>

Potom též Hyperénór byl poraněn, vládyka lidu,

</section>

<section>

do slabin od Meneláa — hrot projel vnitřnostmi jeho:

</section>

<section>

celé je proťal veskrz, a duše mu zející ranou

</section>

<section>

kvapem vylétla z těla, a temno mu zastřelo oči.

</section>

<section>

Rychlý hrdina Aiás, syn Oileův, zabil jich nejvíc,

</section>

<section>

neboť v stíhání rychlém se nikdo mu nemohl rovnat,

</section>

<section>

když se dal na útěk lid, jak Zeus v něm způsobil zmatek.

</section>
