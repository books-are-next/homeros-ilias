---
title: ZPĚV XV\.
contentType: poetry
---

<section>

### Zeus procitne a zjedná zase Trójanům vítězství  
   
Hektór zapaluje achajské lodi

</section>

<section>

Ale když útěkem hnáni, již příkopem prošli a koly,

</section>

<section>

a když přemnozí z nich též rukou Danaů padli,

</section>

<section>

teprv při vozích svých zas čekali, zdrževše útěk,

</section>

<section>

zahnáni, hrůzou bledí.

</section>

<section>

                                           Tu Kronovec procitnuv povstal

</section>

<section>

od Héry se zlatým trůnem, jsa na vrchu pohoří Ídy.

Rychle se zvedl a stanul — a Danajce zhlédl a Tróy:

</section>

<section>

jedni jak prchají v zmatku a druzí je odzadu ženou,

</section>

<section>

Argejci — ve středu jich jest Zemětřas, Poseidón vládce,

</section>

<section>

Hektór jak na širou pláň jest položen, u něho druzi —

</section>

<section>

hrdina sotvaže dech již popadá, omráčen leže,

</section>

<section>

plivaje krev — vždyť ránu kdo dal, ten nejslabší nebyl.

Otec bohův a králů jej zahlédl. Soucit ho pojal,

</section>

<section>

posupně pohlédl na choť a takto jí hrozivě pravil:

„Že tvá úskočná lest, ó nezkrotná, zlovolná Héro,

</section>

<section>

Hektora zdržela boje a na útěk zahnala Tróy!

Avšak nevím, nevím, zda trapných úskoků zase

</section>

<section>

ovoce nezkusíš první a nebudeš ranami bita!

</section>

<section>

Nevíš, jak’s visela shůry — a jak jsem tenkrát ti připjal

</section>

<section>

na nohy kovadlin dvé, jak ruce jsem svázal ti poutem

</section>

<section>

zlatým, nezlomitelným — ty s jasného nebe a mračen

</section>

<section>

visela’s?

          V Olympu širém se bohové mrzeli sice,

</section>

<section>

přijít a zbavit tě pout však nemohli — koho jsem chytil,

</section>

<section>

tím jsem mrštil s prahu, jej popadnuv — dopadl na zem,

</section>

<section>

sotvaže popadal dech.

</section>

<section>

                                            Však trvalá bolest ni takto

</section>

<section>

božského pro Hérákléa mi nevyšla z milené duše.

</section>

<section>

Tenkrát s Boreem větrem jsi strašné vichřice bouřné

</section>

<section>

na mořskou vlnivou tůň naň poslala, zkázu mu snujíc,

</section>

<section>

až jsi ho na výspu Kós pak zahnala, lidnatý ostrov.

Já jej zachránil odtud a mořem přivedl nazpět,

</section>

<section>

do Arga, pastviště koní, ač mnohé podnikl trudy.

To ti chci uvést v paměť — ty všakých úskoků zanech!

</section>

<section>

— sice ti láska a lůžko, jak uvidíš, prospěje málo,

</section>

<section>

pro které’s od bohů přišla a mne jím podvedla takto!“

Bohyni výrazných zraků a vznešenou pojala hrůza,

</section>

<section>

pak se však ozvala takto a pravila perutná slova:

„Svědkem budiž mi Zem, též širá Nebesa shůry,

</section>

<section>

jakož i Styžský proud, jenž pod zem stéká a bývá

</section>

<section>

přísahou nejděsnější a největší blaženým bohům,

</section>

<section>

také svatá tvá hlava a manželské lůžko nás obou,

</section>

<section>

při kterém v žádný čas bych nechtěla přísahat křivě,

</section>

<section>

mým že to návodem není, že Zemětřas Poseidáón

</section>

<section>

Hektoru křivdí a Tróům a pomáhá Danaům v boji.

</section>

<section>

Nejspíše vlastní duch jej pobízí k tomu a pudí —

</section>

<section>

asi ho pojal soucit, když viděl je u lodí v tísni.

Naopak já bych spíš jej samého přemluvit chtěla,

</section>

<section>

aby šel tam, kam ty by sis přál, ó vladaři mraků.“

Otec bohův a králů se usmál k výkladům těmto,

</section>

<section>

načež jí odvětil takto a pravil perutná slova:

„Vznešená, výrazných zraků, ó kéž bys _ty_ aspoň, Héro,

</section>

<section>

se mnou jedné mysli vždy sedala v poradách bohů! —

</section>

<section>

Jistě by Poseidáón, byť dychtivě směřoval jinam,

</section>

<section>

po tvé vůli a mé pak honem změnil svou mysl.

Jestliže pravdivě tedy a z upřímné duše mi mluvíš,

</section>

<section>

pospěš a se vzkazem mým teď do sboru odejdi bohů,

</section>

<section>

aby sem Íris přišla i Apollón, lučištník slavný,

</section>

<section>

ona ať odejde rychle v střed Achaiův oděných kovem,

</section>

<section>

k vladaři Poseidónu, a řekne mu ode mne rozkaz,

</section>

<section>

aby již od bojův ustal a do svého domu se vrátil,

</section>

<section>

Hektora však nechť povzbudí v boj bůh Apollón Foibos,

</section>

<section>

ať zas vdechne mu sílu a všech jej bolestí zbaví,

</section>

<section>

jimiž ve hrudi své jest sužován.

</section>

<section>

                                                             Achajské vojsko

</section>

<section>

nechať zas obrátí nazpět a zbudí v něm zbabělý útěk,

</section>

<section>

v lodi ať s četnými vesly se zmateným útěkem vrhnou —

</section>

<section>

Achilla Péléovce, a ten pak do boje pošle

</section>

<section>

Patrokla, soudruha svého, jejž Hektór zabije slavný

</section>

<section>

poblíž ílijských zdí, až množství jinochů skosí,

</section>

<section>

jiných — a též můj syn tam zahyne, Sarpédón slavný.

</section>

<section>

Rozezlen pro druha svého pak Achilleus Hektora skolí.

Od té chvíle bych já zas zpětný od lodí útěk

</section>

<section>

pořád po všechen čas zas prováděl, až by se strmé

</section>

<section>

Achajci zmocnili Tróje dle návodu Pallady božské.

Dřív své nepřízně k nim však nesložím, nebudu také

</section>

<section>

trpět nikomu z bohů, by Danaům pomáhal v boji,

</section>

<section>

dokavad Péléovci se nadobro nesplní přání,

</section>

<section>

jež jsem mu jednou slíbil a hlavou přisvědčil k slibu

</section>

<section>

v onen zajisté den, když nohy mi objala Thetis,

</section>

<section>

prosíc, by Achilleus její byl oslaven, bořitel hradů.“

Héré bělostných loktů slov Diových poslušna byla:

</section>

<section>

sestoupla s ídských vrchů a k výšinám Olympu spěla:

Podobně člověku duch kdys zalétne, jestliže světem

</section>

<section>

širým prochodil dříve a v bystré si představí mysli:

</section>

<section>

„tam neb tam bych rád“, an četné plány si dělá,

</section>

<section>

takovým chvatným letem se přenesla vznešená Héré.

Přibyla na strmý Olymp a shledala v Diově domě,

</section>

<section>

dosud že nebeský sbor jest pospolu. Sotva ji zhlédli,

</section>

<section>

všichni jí povstali vstříc, svou číší ji přivítajíce.

Héré si nevšimla druhých, jen od sličné Themisty vzala

</section>

<section>

podanou číš, vždyť nejdříve vstříc jí přiběhla ze všech.

Themis se ozvala takto a pravila perutná slova:

</section>

<section>

„Copakže přišla jsi sem? — Tyť vypadáš vzrušena jaksi!

</section>

<section>

Že on tě Kronův syn zas postrašil, jenž je tvým chotěm!“

Héré bělostných loktů jí dala zas odpověď tuto:

</section>

<section>

„Netaž se po věci té, ó Themisto, vždyť to víš sama,

</section>

<section>

jaký Kronovcův duch jest nevlídný, jaký je zpupný.

Ty však s bohy se vrať zas k hostině, dělené stejně —

</section>

<section>

o tom však uslyšíš též — až ve sboru nesmrtných bohů —

</section>

<section>

jakou to strašlivou věc sem vzkazuje — nemyslím věru,

</section>

<section>

všem nám že by se duch moh‘ potěšit, lidem i bohům,

</section>

<section>

kdyby i některý z nich teď hodoval v náladě dobré.“

Tak tedy bohům řekla a sedla si vznešená Héré.

V paláci božský sbor byl pobouřen — ona se sice

</section>

<section>

usmála, ale jen rtoma, však nemohla vyjasnit čelo

</section>

<section>

okolo obrví tmavých a pravila, vzplanuvši hněvem:

„Bláhoví! Na Dia chcem mít nevoli — rozumu prosti!

</section>

<section>

Pořád by ještě kdo chtěl jej zadržet útokem zblízka,

</section>

<section>

slovem neb napětím sil — Zeus nedbá, opodál sedě,

</section>

<section>

aniž všímá si nás — prý z věčných bytostí božských

</section>

<section>

silou a statností svou jest obzvlášť nejlepší ze všech —

</section>

<section>

proto jen snášejte zlé, jež Kronovec každému pošle!

Nyní se, jak já mním, též Areu neštěstí stalo:

</section>

<section>

neboť vlastní mu syn byl zahuben v zuřivé seči,

</section>

<section>

nejdražší ze všech mužů, jež za své uznává Arés.“

Řekla — vtom udeřil v ráz bůh Arés dlaněma pádně

</section>

<section>

odshora na křepká stehna a zvolal, běduje takto:

„Teď mi už nemějte za zlé, kdo bydlíte v olympských domech,

</section>

<section>

k lodím-li achajským půjdu a pomstím synovu zhoubu,

</section>

<section>

byť mi i souzeno bylo, bych raněn Diovým bleskem

</section>

<section>

pospolu s mrtvými těly tam ležel v krvi a prachu!“

Rozkázal Třasu a Děsu, by koně mu zapřáhli k vozu,

</section>

<section>

sám pak na sebe bral svou výzbroj, zářící jasně.

Tehdy by ještě zas větší a hroznější naproti bohům

</section>

<section>

Diovo záští a hněv byl najisto poznovu vzkypěl,

</section>

<section>

jenomže Athénská Pallas, jsouc ve strachu o bohy všecky,

</section>

<section>

s křesla, kde seděla dosud, se pozdvihla, předsíní vyšla,

</section>

<section>

s plecí strhla mu štít, též přilbici s hlavy mu sňala,

</section>

<section>

o sloup opřela oštěp, jejž vzala mu z pravice pevné,

</section>

<section>

přitom domluvou svou jej kárala, prudkého boha:

„Zuřivče, zbavený smyslu, jsi ztracen — patrně marně

</section>

<section>

k slyšení máš své uši — kde tvůj jest rozum a ostych!?

</section>

<section>

Slyšels, co řekla tu teď choť Diova bělostných loktů,

</section>

<section>

která od něho k nám sem přichází, od Olympana!

</section>

<section>

Přál by sis, abys ty sám zas přišel na Olymp nazpět,

</section>

<section>

ztrýzněn mnohými strastmi, jsa donucen, truchlivý v srdci,

</section>

<section>

nám ale, ostatním všem, chceš pohromu způsobit velkou?

Mžikem Trójanů chrabrých i Achaiů Kronovec nechá,

</section>

<section>

kvapem na Olymp přijde a hrozně tu řáditi bude.

</section>

<section>

Po řadě popadne nás — ať nevinen bude či vinen. — —

Pročež radím ti teď, bys nevole pro syna nechal!

</section>

<section>

Vždyť přec i mnohé jiné, i silou i v zápase lepší,

</section>

<section>

buď již postihla smrt, neb postihne! — Věru je těžko

</section>

<section>

rod všech smrtelných lidí i potomstvo zbaviti smrti.“

Ihned pak prudký Arés byl na křeslo posazen od ní.

Zatím ze síně ven byl vyvolán od Héry Foibos,

</section>

<section>

Írida též, jež poselkou zpráv jest nesmrtným bohům.

Pak se k nim ozvala takto a pravila perutná slova:

</section>

<section>

„Káže vám oběma Zeus jít na Ídu, rychle co možná.

</section>

<section>

Až však přijdete k němu a vzhlédnete Diovi ve tvář,

</section>

<section>

učiňte, k čemu vám _on_ dá pokyn a poručí konat!“

Když pak toto jim řekla, zas odešla vznešená Héré,

</section>

<section>

potom si na křeslo sedla. Ti odlétli, zdvihše se rychle;

</section>

<section>

na Ídu, matku to zvěře, pak přilétli, bohatou zdroji.

Kronovec vidoucí v dálku až na samém temeni seděl,

</section>

<section>

Gargaru — vonný mrak byl rozestřen okolo něho.

Když pak přišli až k němu a stanuli bohové oba

</section>

<section>

před Diem, oblačným bohem, ten vida je, zaplesal v srdci,

</section>

<section>

že slov manželky milé tak ochotně poslušni byli.

Nejdřív se k Íridě ozval a pravil perutná slova:

</section>

<section>

„Pospěš si, Írido rychlá, a vladaři Poseidónovi

</section>

<section>

oznam tohleto všecko a lživou poselkou nebuď;

</section>

<section>

rozkaz vyřiď mu můj, ať nechaje boje a půtek,

</section>

<section>

ihned v jasnou tůň neb do sboru bohů se vrátí!

Nechce-li rozkazů mých být poslušen, ani jich dbáti,

</section>

<section>

ať jen přemýšlí o tom i ve svém srdci i v mysli,

</section>

<section>

zdali si troufat může mi vzdorovat, třeba byl silný,

</section>

<section>

poněvadž já, jak mním, jsem mnohem silnější nad něj,

</section>

<section>

také rodem jsem starší — on v milém však neváhá srdci

</section>

<section>

za rovna se mnou se mít, jenž budím hrůzu i v jiných!“

Íris rychlá jak vítr slov Diových poslušna byla:

</section>

<section>

sestoupla s ídských vrchů a spěchala do svaté Tróje.

Jako se řítí sníh neb mrazné s oblaků kroupy,

</section>

<section>

nárazem Borea hnány, jenž z jasných nebes se rodí,

</section>

<section>

takovým chvatným letem se rychlá přenesla Íris,

</section>

<section>

přistoupla ku Poseidónu a tato mu pravila slova:

„Od Dia, bouřného boha, ti jakous přináším zprávu,

</section>

<section>

vladaři tmavých vlasů, jenž zemí zachvíváš mocně:

</section>

<section>

Rozkaz ti vzkazuje Zeus, bys nechaje boje a půtek,

</section>

<section>

ihned v jasnou tůň neb do sboru bohů se vrátil.

Nechceš-li rozkazů těch být poslušen, ani jich dbáti,

</section>

<section>

tuto ti vzkazuje hrozbu, že urputně bojovat bude

</section>

<section>

s tebou, sám sem přijda, a radí, vyhnout se jeho

</section>

<section>

rukám, poněvadž myslí, že mnohem je silnější tebe,

</section>

<section>

také rodem je starší, ty v milém pak neváháš srdci

</section>

<section>

za rovna jemu se mít, jenž budí hrůzu i v jiných!“

Jí pak, nevole pln, děl slavný Zemětřas toto:

</section>

<section>

„Cože? — Sic mocný je Zeus, však zpupná promluvil slova:

</section>

<section>

_Mne-li_ on, rovného v právu, chce znásilnit, proti mé vůli!?

Tré je nás rodných bratrů, jež Kronovi zrodila Rheié,

</section>

<section>

nejdřív Zeus, pak já, pak Hádés, podsvětí vládce.

</section>

<section>

V tré jest rozdělen svět, z nás každý vladařství došel

</section>

<section>

losy, jež metány byly: já dostal pěnivé moře,

</section>

<section>

abych stále v něm dlel, bůh Hádés temnotu chmurnou,

</section>

<section>

Zeus pak nebesa širá, by v nadvzduší bydlil a mračnech.

</section>

<section>

Země a vysoký Olymp jsou všechněm společny bohům:

Proto, jak poroučí Zeus, žít nebudu, nýbrž ať klidně,

</section>

<section>

třeba byl nadmíru silný, si zůstane v podíle třetím.

Paží ať dokonce již, jak zbabělce, přestane strašit!

</section>

<section>

Snad by se hodilo lépe, by na vlastní dcery a syny

</section>

<section>

hroznými dorážel slovy, vždyť sám jest roditel jejich —

</section>

<section>

ti pak rozkazů jeho, byť neradi, poslušni budou!“

Íris, rychlá jak vítr, mu na to zas pravila toto:

</section>

<section>

„Opravdu vyřídit mám tvá vzdorná slova a tvrdá,

</section>

<section>

vladaři tmavých vlasů, jenž zemí zachvíváš mocně?

</section>

<section>

Či bys povolit chtěl? — Duch moudrých povolný bývá!

</section>

<section>

Nevíš, že starším lety jsou Lítice po boku vždycky?“

Zemětřas Poseidáón jí na to dal odpověď tuto:

</section>

<section>

„Zajisté, Írido božská, to slovo jsi patřičně řekla,

</section>

<section>

též jest výborná věc, když posel chápe, co slušno. —

Ten však strašlivý bol mé srdce i mysl mi svírá,

</section>

<section>

_mne_ když, rovného stavem — vždyť podíl stejný nám určen

</section>

<section>

_losem_ — takhle si troufá tu peskovat hněvnými slovy!

Nuž, já ostychem veden, mu pro tenkrát ustoupím ještě.

</section>

<section>

Jinou ti věc však povím a vážně ho varovat hodlám:

</section>

<section>

jestliže přes mou vůli i kořistné Pallady přání,

</section>

<section>

Hermeia, vznešené Héry, a Héfaista, mocného vládce,

</section>

<section>

ušetří strmé Tróje a nedá vyvrátit město,

</section>

<section>

aniž Danaům svolí, by dobyli veliké slávy,

</section>

<section>

věziž, že nezkrotný hněv nám oběma navěky bude!“

</section>

<section>

Takto jí Zemětřas pravil a opustil achajské mužstvo.

Odešed, v moře se vnořil, jsa postrádán Achaiů reky.

Kronovec, oblačný Zeus, děl tehdáž k Foibovi takto:

</section>

<section>

„Nyní, milený Foibe, jdi k Hektoru krytému kovem,

</section>

<section>

poněvadž právě se teď bůh Poseidón chvějící zemí

</section>

<section>

odebral v jasné moře a vyhnul se náhlému hněvu

</section>

<section>

našemu — ten náš boj též jiní by slyšeli bozi,

</section>

<section>

kteří, pospolu s Kronem, jsou vězněni v nesmírné hloubi —

</section>

<section>

takhle však o mnoho líp věc dopadla — pro mne i pro něj,

</section>

<section>

bratr že raději dřív chtěl couvnout, ostychem veden,

</section>

<section>

ramenům mým — vždyť bez potu as ten zápas by nebyl.

Ty však do svých rukou chop aigidu zdobenou střapci,

</section>

<section>

tou tam zachvívej silně a zastrašuj achajské reky!

</section>

<section>

Obzvlášť, Nemylný Střelče, buď slavný ti na péči Hektór:

</section>

<section>

potud sílu v něm vzbuzuj, až celé achajské vojsko

</section>

<section>

k lodím a k Helléspontu by na svém útěku přišlo!

Od doby té já sám pak stanovím radu a skutek,

</section>

<section>

aby se danajský lid zas zotavil od trudu boje!“

Řekl, a otcových slov byl poslušen Apollón Foibos:

</section>

<section>

s vrcholu ídských hor hned sletěl, jestřábu roven,

</section>

<section>

hbitému, holubů zhoubci, jenž lítá nejrychlej z ptáků.

Zhlédl, jak slavný Hektór, syn Priama, chrabrého reka,

</section>

<section>

seděl — neležel již — než právě zas nabýval síly,

</section>

<section>

vůkol soudruhy své zas poznával — záducha s potem

</section>

<section>

mizely: bouřný Zeus svou vůlí opět ho budil.

Vtom již přistoupil k němu a pravil svémocný Foibos:

</section>

<section>

„Hektore, Priamův synu, nač _ty_ tady, opodál druhých,

</section>

<section>

sedíš, bez sebe, sláb — snad nějaký smutek tě tíží?“

Jemu, již ztráceje sílu, děl Hektór jiskřící přilbou:

</section>

<section>

„Kdopak z bohů jsi asi, ó přemilý, že se mne tážeš?

</section>

<section>

Copak ti není známo, jak u zádí achajských lodí,

</section>

<section>

když jsem mu kosil druhy, rek Aiás, bojovník statný,

</section>

<section>

v prsa mě balvanem ranil a zbavil mě obrany rázné?

</section>

<section>

Však jsem věru již myslil, že k mrtvým v Hádovo sídlo

</section>

<section>

v tento již odejdu den — již milou duši jsem pouštěl.“

K němu pak svémocný bůh zas promluvil, Apollón vládce:

</section>

<section>

„Nyní se vzmuž, vždyť takého Zeus, syn Kronův, ti poslal

</section>

<section>

průvodce s ídských hor, jenž bude ti k ochraně státi,

</section>

<section>

Foiba to se zlatým mečem, mě Apolla, který i jindy

</section>

<section>

hájím samého tebe a strmého vašeho města.

Vzhůru, teď trójským jezdcům dej rozkaz, hromadně hnáti

</section>

<section>

rychlá spřežení svá až k dutým achajským lodím,

</section>

<section>

já pak v popředí půjdu a rychlým ílijským koňům

</section>

<section>

srovnám veškeru cestu a obrátím achajské reky!“

Řekl a nadbytek sil v něm vznítil, vladaři lidu.

Nejinak stájní kůň, jenž nažral se u žlabu hojně,

</section>

<section>

přetrhne ohlávky pouto a dupotem rovinou pádí,

</section>

<section>

v krásných proudech říčních jsa zvyklý denně se koupat,

</section>

<section>

jarosti pln, svou hlavu pne do výše, po plecích hříva

</section>

<section>

po obou stranách mu vlá, kůň krásou těla se pyšní;

</section>

<section>

rychle ho kolena nesou, kde zvyklá je pastvina koní —

</section>

<section>

podobně zdvíhal nohy a ohýbal kolena hbitá,

</section>

<section>

vzněcuje trójské jezdce, když božská uslyšel slova.

Jako když divý kozel neb velký paroháč jelen

</section>

<section>

od psů vyplašen bývá i od lovců, venkovských mužů,

</section>

<section>

tu ho však strmá skála a stinná houština lesní

</section>

<section>

ukryje — neurčil osud, by nyní právě byl chycen —

</section>

<section>

Vtom se však bradatý lev jim zjeví na jejich pokřik,

</section>

<section>

v cestě — a v rozběhu svém jest naráz rozplašen zástup;

</section>

<section>

podobně nějakou chvíli je Danajci stíhali v davu,

</section>

<section>

prudce je bijíce meči i oštěpy o dvojím hrotu —

</section>

<section>

když však Hektora zhlédli, jak do řad přichází mužů,

</section>

<section>

ztrnuli v ráz, jich statný duch jim klesl až k nohám.

Tehdáž mluvil k nim Thoás, jenž pocházel od Andraimona,

</section>

<section>

z Aitólů nad jiné přední, jenž v házení kopí byl znalec,

</section>

<section>

statný i v zápase zblízka, a málokdo vynikal nad něj

</section>

<section>

v schůzích, kde rekové mladí se o svá mínění přeli,

</section>

<section>

tento, muž moudré mysli, se ujal slova a pravil:

„Nastojte! Veliký div teď vidím na vlastní oči,

</section>

<section>

jak zas muž ten vstal, své záhubě znova se vyhnuv,

</section>

<section>

Hektór — každý tu z nás měl jistou naději v srdci,

</section>

<section>

že jej Telamónovec už usmrtil, veliký Aiás —

</section>

<section>

teď však některý bůh jej zachránil, poznovu spasil,

</section>

<section>

reka, jímž přemnohý muž byl zbaven života svého.

</section>

<section>

Takto se stane i teď, jak mním, vždyť bez vůle sotva

</section>

<section>

mohutně hřmícího Dia, tak bojechtiv, staví se vpředu.

Pročež nyní se tím, jak poradím, spravujme všichni:

</section>

<section>

vojsku teď rozkaz dejme, by k dutým korábům couvlo,

</section>

<section>

sami pak, každý tu z nás, kdož v táboře přední jsme šlechta,

</section>

<section>

vyjděm mu vstříc! — Svým odporem snad jej zdržíme přece,

</section>

<section>

zdvihnouce oštěpy své, byť sebe víc po boji dychtil,

</section>

<section>

přec jen bude se bát nám vniknout do středu šiku.“

Oni ho slyšeli rádi a ochotně poslušní byli.

</section>

<section>

Ihned s Aiantem rekem a s vladařem Ídomenéem,

</section>

<section>

Teukrem a Molovým synem a Megétem Areu rovným

</section>

<section>

svolali přední vůdce a krutou chystali bitvu

</section>

<section>

naproti trójským vojům a Hektoru.

</section>

<section>

                                                                     Za jejich zády

</section>

<section>

všechen se ostatní lid již vracel k achajským lodím.

Hromadně vyrazil vpřed voj Trójanů — v čele jim Hektór,

</section>

<section>

dlouhým kráčeje krokem, a před nimi Apollón Foibos,

</section>

<section>

na plecích zahalen mhou, měl hroznou aigidu v ruce,

</section>

<section>

útočnou, se střapci kolem, a přeskvoucí, kteroužto mistr

</section>

<section>

Héfaistos Diovi dal, jenž nosil ji na postrach mužům.

</section>

<section>

Tu tedy v rukou nesl a v čelo se postavil mužstvu.

Hromadně achajský voj jich vyčkával, povstala vřava

</section>

<section>

zuřivá s obou stran. — Tam s tětiv lítaly šípy,

</section>

<section>

četné, a ze smělých ruk též mnohé oštěpy ostré:

</section>

<section>

do těl jinochů křepkých se jednak zaryly hrotem,

</section>

<section>

jiné však, cestou ještě, než dolétly k bílému tělu,

</section>

<section>

v černou se zabodly zem, byť toužily těla se napást.

Dokavad Apollón Foibos měl aigidu nehnutě v rukou,

</section>

<section>

rány se s obou stran jen sypaly, padalo mužstvo,

</section>

<section>

ale když Apollón bůh jí zatřásl, do očí hledě

</section>

<section>

Danaům, rychlým jezdcům, a strašným vykřikl hlasem,

</section>

<section>

v prsou zmátl jim srdce — i nechali obrany rázné.

Podobně hovězí stádo neb ovcí veliké hejno

</section>

<section>

plaší dvojice lvů, když v čiré temnotě noční

</section>

<section>

vrazí mezi ně náhle — a pastýř přítomen není,

</section>

<section>

tak byl zbaběle hnán lid danajský, neboť ho děsil

</section>

<section>

Apollón, však Tróům a Hektoru přinášel slávu.

Když pak se vůdců seč již rozmohla, druh tu klál druha:

</section>

<section>

Hektór Stichia sklál, sklál hrdinu Arkesiláa:

</section>

<section>

Boiótův, oděných kovem, byl velitel Arkesiláos,

</section>

<section>

Stichia věrným druhem měl Menestheus, hrdina chrabrý.

Aineiás Medontu zase a Íasu odění odňal:

</section>

<section>

Medón, Aiantův bratr, byl božského Oilea krále

</section>

<section>

z vedlejší manželky syn — než daleko otcovské země,

</section>

<section>

ve městě Fylace měl své obydlí, usmrtiv muže,

</section>

<section>

bratra to Eriópidy, své macechy, kterou měl Oíleus.

</section>

<section>

Chrabrý Íasos zas byl velitel athénských vojů;

</section>

<section>

otec jeho byl Sfélos, a ten se zas z Búkola zrodil.

Mékisteus Púlydamantem a Echios Politem skolen,

</section>

<section>

v prvním pořadí seče, pak Klonia Agénór zabil,

</section>

<section>

Paris pak Déiochovi zas odzadu probodl plece,

</section>

<section>

v první řadě když prchal, a hrotem naskrz ho prohnal.

Zatímco Trójané zbroj jim svlékali, achajské mužstvo

</section>

<section>

k příkopu ke hlubokému a kolům se přihnalo v zmatku,

</section>

<section>

prchalo na všecky strany a za zeď se skrývalo z nouze.

Hektór Trójanů lid však pobídl, mohutně vzkřiknuv:

</section>

<section>

„Na lodi úprkem žeňte a nechejte krvavé zbroje!

</section>

<section>

Koho já opodál lodí bych spatřil, na druhé straně,

</section>

<section>

ihned na místě tom jej zabiju — nemyslím, že by

</section>

<section>

vlastní bratři a sestry ho po smrti spálili ohněm,

</section>

<section>

nýbrž budou ho rvát, až zahyne, před městem psové.“

Řekl a spřežení své rek Hektór po plecích šlehl,

</section>

<section>

pobídnuv po řadách lid. — S ním zároveň vykřikli všichni

</section>

<section>

hlučně a řídili vpřed svá spřežení, tahouny vozů,

</section>

<section>

náramný činíce křik — jim v popředí Apollón Foibos.

</section>

<section>

Příkrý příkopu kraj svou nohou strhuje snadno,

</section>

<section>

do hloubky shazoval hlínu a takto jim upravil cestu

</section>

<section>

velké šířky a délky, co doletí hozený oštěp,

</section>

<section>

kdykoliv nějaký muž jej vymrští, zkoušeje sílu.

Po ní v řadách se hnal lid Trójanů — před nimi Foibos

</section>

<section>

převzácnou aigidu držel a strhoval achajskou hradbu,

</section>

<section>

lehko, jak nějaký hoch blíž hladiny hromádku písku:

</section>

<section>

nejdřív si vystaví hračku, z níž těší se v dětinském hraní,

</section>

<section>

potom ji rukou a nohou zas rozhází — takto se bavě.

Takto jsi, zářící Foibe, tak trudnou práci a trýzeň

</section>

<section>

Achaiů zboural snadno, v nich samých vzbudil jsi zmatek.

Achajci u lodí svých zas čekali, zdrževše útěk,

</section>

<section>

druh tam pobízel druha a ke všem v Olympu bohům

</section>

<section>

zdvíhali s prosbou ruce a každý vroucně se modlil,

</section>

<section>

avšak Gerénský kmet z nich nejvíce, Achaiů strážce,

</section>

<section>

zvedal k nebesům ruce a takto se k Diovi modlil:

„Jestli kdo, otče ty Zéve, ti v Argolsku pšenicí hojném,

</section>

<section>

tučné ze stehen maso kdy pálil z ovcí a býků,

</section>

<section>

za šťastný návrat prose — ty slíbil’s, přikývnuv hlavou,

</section>

<section>

na to si vzpomeň, Zéve, a nám den záhuby odvrať,

</section>

<section>

nedej, by achajský lid byl takto nám od Tróů ničen!“

Těmito prosil slovy a Všemoudrý zahřímal hlučně,

</section>

<section>

slyše, jak modlí se kmet, jenž pocházel z Nélea otce.

Jak hrom bouřného Dia lid trójský rachotit slyšel,

</section>

<section>

zhurta se na soky vrhl a v prudší bitvu se pustil.

Jako se příval vln kdys přeleje přes lodní stěnu

</section>

<section>

na moři širokých cest, když někdy je nárazem pudí

</section>

<section>

vichřice tlak, jímž nával vln jest nejvíce vzdouván,

</section>

<section>

taký byl Trójanů řev, když tehdy se valili přes zeď,

</section>

<section>

pak tam vehnali koňstvo a válčili u zádí lodních

</section>

<section>

kopími o dvou hrotech — již nablízku — jedni tu s vozů,

</section>

<section>

druzí pak s černých lodí, když vystoupli na jejich povrch,

</section>

<section>

házeli dlouhé žerdě, jež na lodích k námořní bitvě

</section>

<section>

ležely, spojené ztuha, a na konci pobité bronzem.

Patroklos za doby té, když trójské i danajské mužstvo

</section>

<section>

opodál rychlých lodí kol ochranné válčilo hradby,

</section>

<section>

seděl ve stanu zatím a bavil hovorem družným

</section>

<section>

mužného přítele svého a na jeho bolestnou ránu

</section>

<section>

přikládal hojivý lék, jenž konejší bolesti černé.

Ale když znamenal již, jak Trójané útočí na zeď,

</section>

<section>

a jak danajský lid jest v útěk lomozný stržen,

</section>

<section>

tehdáž zaúpěl žalně, a udeřil dlaněma pádně

</section>

<section>

odshora na obě stehna, a běduje promluvil takto:

„Nemohu, příteli můj, ač velice toho si žádáš,

</section>

<section>

dél již při tobě být, vždyť strašný se rozzuřil zápas!

</section>

<section>

Proto ať tebe tvůj druh teď pobaví — já ale musím

</section>

<section>

honem k Achillu jít, bych přiměl hrdinu k boji.

Kdopak to ví, když přispěje bůh, zdaž myslí mu pohnu

</section>

<section>

přímluvou svou — když domluví druh, jest vždycky to dobře.“

Nohy jej k Achillu nesly, když domluvil.

</section>

<section>

                                                                                 Útoky Tróů

</section>

<section>

odrážel achajský lid pln chrabrosti, ale jich nijak

</section>

<section>

nemohli od lodí zahnat, ač počtem bylo jich méně.

</section>

<section>

Avšak nemohl též voj trójský danajských šiků

</section>

<section>

zlomit a do jejich stanův a korábů nemohl vniknout.

Nejinak lodní trám jest rovnán tesařskou šňůrou

</section>

<section>

v rukou tesaře znalce, jenž návodem Athény božské

</section>

<section>

v celém umění svém jest vycvičen docela dobře,

</section>

<section>

takto jich půtky a boj byl rovnou rozestřen měrou;

</section>

<section>

každý z oddílů vojsk kol jiné bojoval lodi.

Vyrazil Aiantu vstříc rek Hektór, proslavenému:

</section>

<section>

o jednu loď tam sváděli boj, však nemohl přece

</section>

<section>

Hektór Aianta zahnat a koráb zapálit ohněm,

</section>

<section>

ani jej odrazit Aiás, vždyť bůh jej přivedl k lodím.

Tehdáž Aiantem statným syn Klytiův, Kalétór jménem,

</section>

<section>

kopím byl poraněn v hruď, jak plamen do lodi nesl:

</section>

<section>

padl až duněla země, a hlaveň padla mu z ruky.

Sotvaže Hektór zhlédl, jak milý bratranec jeho

</section>

<section>

mrtev skácel se v prach, byv proboden před lodí černou,

</section>

<section>

trójský a lycký lid hned pobídl, mohutně vzkřiknuv:

„Trójané, Lyčané chrabří, i Dardani, válčící zblízka,

</section>

<section>

jenom nechtějte, probůh, mi couvnout v těsnotě této,

</section>

<section>

nýbrž Klytiův syn buď zachráněn, sic by mu mohli

</section>

<section>

Achajci svléknouti zbroj, když v lodním táboře padl!“

Řekl a Aiantu vstříc svým lesklým oštěpem mrštil;

</section>

<section>

chybil se sic, však Mastorův syn byl proboden dřevcem,

</section>

<section>

Lykofrón, Aiantův druh, muž Kythéřan, který s ním bydlil

</section>

<section>

pospolu, protože sklál kdys v posvátných Kythérách muže.

Ostrým oštěpem svým jej do hlavy nad ucho bodl,

</section>

<section>

jak tam s Aiantem stál — on naznak do prachu padl,

</section>

<section>

na zem za zádí lodní, a rázem byl života zbaven.

Zachvěl v srdci se Aiás a pravil k bratrovi takto:

</section>

<section>

„Teukre ty můj, teď věrný druh nám právě byl zabit,

</section>

<section>

Mastorův syn, jenž Kythéřan jest, má obydlí s námi,

</section>

<section>

jehož jak otce a matku jsme ve svém ctívali domě.

</section>

<section>

Hektór, udatný rek, jej zahubil. — Kdeže jsou tvoje

</section>

<section>

smrtící šípy a luk, jejž obdržel’s od boha Foiba?“

Řekl, a Teukros slyšel a přiběhnuv, u něho stanul,

</section>

<section>

nesa si lučiště pružné a toulec, na střely pouzdro,

</section>

<section>

v pravici své, pak na trójský lid své vysílal šípy:

</section>

<section>

střelen byl slavný Kleitos, jenž pocházel od Peisénora

</section>

<section>

— druh byl Púlydamantův, a ten zas se z Panthoa zrodil —

</section>

<section>

v rukou když opratě držel a svými byl zaměstnán koňmi:

</section>

<section>

právě je obracel k místu, kde nejvíc se tísnily šiky,

</section>

<section>

Tróům a Hektoru vděk — však záhy ho zastihla zhouba,

</section>

<section>

které nikdo mu z nich, byť toužili, nemohl zdržet,

</section>

<section>

neboť zezadu v šíj byl šípem žalostným střelen.

Rázem skácel se s vozu a koně mu skočili nazpět,

</section>

<section>

prázdným hrčíce vozem. To rozenec Panthoův zhlédl,

</section>

<section>

pročež ze všeho nejdřív se koňům naproti vrhnuv,

</section>

<section>

vydal je Astynoovi, jenž pocházel od Protióna,

</section>

<section>

snažně mu na srdce klada, by držel je, zíraje na ně,

</section>

<section>

blízko. Pak vzdálil se opět a v přední řady se vmísil.

Teukros jinou bral šipku, by střelil krytého kovem

</section>

<section>

Hektora.

</section>

<section>

                 Tenkrát by boj byl najisto u lodí skončil,

</section>

<section>

kdyby mu, chrabrému reku, byl šipkou ukrátil život.

Diův však bystrý duch jej postřehl, kterýžto chránil

</section>

<section>

Hektora — oslavu vzal však Teukrovi Telamónovci:

</section>

<section>

tětivu, kroucenou pevně, mu přetrhl na luku silném,

</section>

<section>

kterou napínal na něj — a proto byl odražen jinam

</section>

<section>

těžký, kovaný šíp — též lučiště padlo mu z ruky.

Zachvěl v srdci se Teukros a pravil k bratrovi takto:

</section>

<section>

„Běda, již pochyby není, že zcela nám záměry bitvy

</section>

<section>

maří nějaký bůh — vždyť luk mi teď vyrazil z ruky,

</section>

<section>

tětivu, kroucenou nově, mi přetrhl — já ji přec připjal

</section>

<section>

ráno, by množství střel jí vrhaných vydržet mohla!“

Na to mu Telamónovec děl v odpověď, veliký Aiás:

</section>

<section>

„Odlož tedy svůj luk, můj rozmilý, četné své šípy,

</section>

<section>

jestliže maří je bůh, jenž nepřízeň k Danaům pojal,

</section>

<section>

vezmi však na plece štít, chop dlouhý do ruky oštěp,

</section>

<section>

bojuj s Trójany dále a druhé povzbuzuj mužstvo,

</section>

<section>

ať nám, bez boje aspoň, byť vítězi, nemohou dobýt

</section>

<section>

lodí palubou krytých. — Jen chutě se do boje dejme!“

Řekl, a bez dlení rek své lučiště do stanu složil,

</section>

<section>

pak svůj čtyřvrstvý štít kol plecí zavěsil mocných,

</section>

<section>

potom si na hlavu silnou dal přilbici kovanou pevně,

</section>

<section>

na které chochol z žíní se s vrcholu strašlivě kýval.

</section>

<section>

Uchopiv silný oštěp, jenž ostrým hrotem se končil,

</section>

<section>

kvapem se do běhu pustil a přiběhnuv u něho stanul.

Hektór, jakmile zhlédl, že Teukrovi zmařeny střely,

</section>

<section>

trójský a lycký lid hned pobídl, mohutně zkřiknuv:

„Trójané, Lyčané chrabří, i Dardani, válčící zblízka,

</section>

<section>

přátelé, mužové buďte a pomněte obrany rázné

</section>

<section>

podél korábů dutých, vždyť na vlastní oči jsem viděl,

</section>

<section>

muži jak výbornému jsou Diem zmařeny střely!

</section>

<section>

Přesnadno Diovu moc jest poznat na mužích v boji,

</section>

<section>

kdykoli někomu z nich čest oslavy podává zjevně,

</section>

<section>

nebo ho snižuje zas, svou pomocí přispěti nechtě.

Takto i Achaiů moc teď snižuje, pomáhá Tróům!

</section>

<section>

Nyní se shlukněte k lodím a bojujte! Kdo by byl raněn

</section>

<section>

zblízka neb zpodáli z vás, své smrti a osudu dojda,

</section>

<section>

mrtev tu buď — jeť veliká věc, když v obraně vlasti

</section>

<section>

mrtev kdo jest: pak jista je choť, jsou jisty i dítky,

</section>

<section>

nedotčen jeho je dům, též majetek, jestliže jednou

</section>

<section>

do milé otcovské země se Achajci s koráby vrátí!“

Řekl a každému z nich tím vzbudil bojovnou smělost.

Aiás na druhy své zas zavolal, Telamónovec:

</section>

<section>

„Hanba to Argejci jest! — Teď nezbývá, nežli tu zhynout,

</section>

<section>

aneb zachráněn býti a odvrátit od lodí zhoubu!

</section>

<section>

Mníte, až jiskřící přilbou se zmocní korábů Hektór,

</section>

<section>

že se pak v otcovskou zem z vás každý dostane pěšky?

</section>

<section>

Žádný neslyšel z vás, jak pobízí veškero mužstvo

</section>

<section>

Hektór, jenž chtivostí plá, nám jižjiž zapálit lodi?

</section>

<section>

Jistěže nikoli k tanci, než do boje Trójany volá!

</section>

<section>

Není myšlenka žádná nám nad tuto lepší ni rada,

</section>

<section>

než jen v zápase zblízka se silou bíti a rukou.

</section>

<section>

Líp jest najeden ráz buď naživě zůstat neb zhynout,

</section>

<section>

než se tu dlouhý čas tak trápit v strašlivých řežích,

</section>

<section>

nadarmo u dutých lodí a od slabších potírán býti!“

</section>

<section>

Řekl a každému z nich tím vzbudil bojovnou smělost.

Hektór tu Schedia sklál, jenž rodem z Perimédea,

</section>

<section>

velel fóckému mužstvu, a Aiás Láodamanta,

</section>

<section>

vůdce to pěšího vojska, jenž z Anténora se zrodil.

Ze zbroje Púlydamantem byl svlečen z Kyllény Ótos,

</section>

<section>

velitel Epeiů mužných a věrný Megétův soudruh.

Vida to vrazil naň Megés — však hrdina statný se vyhnul

</section>

<section>

stranou — i chybil se hrot — vždyť nechtěl dopustit Foibos,

</section>

<section>

aby tam Panthoův syn byl v předních usmrcen řadách.

</section>

<section>

Za to však do hrudi, v střed, své kopí Kroismovi vrazil:

</section>

<section>

padl, až duněla země, on s plecí svlékal mu krunýř.

Zatím hrdinský Dolops naň vyrazil, oštěpu znalec,

</section>

<section>

Lampův to syn, vždyť z Lampa měl rod, jenž předním byl rekem,

</section>

<section>

rodem jsa z Láomedonta, a znalý byl obrany rázné.

Tehdáž v Megétův štít svým kopím do středu bodl,

</section>

<section>

zblízka se vyřítiv naň, však zdržel ránu mu krunýř,

</section>

<section>

pevný, složený z plátů, jejž Fýleus hrdina kdysi

</section>

<section>

od řeky Selléentu, až z Efyry, přivezl s sebou.

</section>

<section>

Dal mu jej Eufétés vládce a Dolopův hostinný přítel,

</section>

<section>

aby jej do boje nosil, by chránil ho nepřátel lítých.

Krunýř od jeho syna i tenkrát odvrátil zhoubu.

Do přilby s chocholem hustým jej ostrým oštěpem bodnuv,

</section>

<section>

v její kovový kužel, až nahoře, hrdina Megés,

</section>

<section>

srazil mu žíněný chochol tím úderem — na zemi rázem

</section>

<section>

celý do prachu padl, jsa čerstvou červení lesklý.

Zatím co směle s ním válčil a ve své vítězství doufal,

</section>

<section>

bojovný Átreův syn vtom přišel Megéta bránit:

</section>

<section>

hrdina stoupnuv si zaň, však potajmu, do plecí bodl

</section>

<section>

Dolopa oštěpem svým, hrot prsoma proletěl chtivě,

</section>

<section>

mrštěn s prudkostí vpřed.

</section>

<section>

                                                   Rek na tvář poraněn padl.

</section>

<section>

Oba se na něj vrhli a kovaný krunýř mu svlékli

</section>

<section>

s plecí.

</section>

<section>

              Tu příbuzným svým rek Hektór domlouval všechněm,

</section>

<section>

zvlášť však Melanippovi, jenž pocházel z Hiketáona,

</section>

<section>

rekovi velké síly. Ten v Perkópě loudavé krávy

</section>

<section>

pásal nějaký čas, když ještě byl nepřítel vzdálen.

Ale když achajský lid pak přivezly prohnuté lodi,

</section>

<section>

přišel do Tróje zpět, kdež v trójském vynikal mužstvu,

</section>

<section>

společně s Priamem bydle, jenž ctil ho jak vlastní své syny.

Tohoto Hektór plísnil, děl slovo a promluvil takto:

</section>

<section>

„Takto-li, příteli můj, chcem chabnout? — Copak tvé srdce

</section>

<section>

nijak dojato není, když tvůj byl bratranec zabit?

</section>

<section>

Nevidíš sám, jak na jeho zbroj dav nepřátel padl!?

Za mnou! Nemožno jest již válčit s Achajci z dálky,

</section>

<section>

dokud buď nezhynou všichni neb strmé Ílion svaté

</section>

<section>

nebude zbořeno zcela a pobiti občané naši!“

Řekl a v čele se bral, s ním rek šel podobný bohům.

Aiás danajský lid zas pobízel, Telamónovec:

</section>

<section>

„Přátelé, mužové buďte a studem naplňte duši!

</section>

<section>

Druh nechť druha se stydí, když válčíte v zuřivé seči:

</section>

<section>

druha-li stydí se druh, jest víc jich živo než padne,

</section>

<section>

když však prchají z boje, tu slávy ni obrany není!“

Pravil; lid od sebe sám již dychtiv statně se bránit,

</section>

<section>

domluvu k srdci si vzal, pak bez dlení kovovou hradbou

</section>

<section>

sevřel koráby kol.

                             Zeus Trójany pobídl na ně.

Povzbuzen od Átreovce syn Nestorův, statného reka:

</section>

<section>

„Nikdo tu z Achaiů není, kdo věkem by tebe byl mladší,

</section>

<section>

kdo by byl rychlejší v běhu a tolik v zápase silný!

</section>

<section>

Nechtěl bys vyskočit z řady a probodnout někoho z Tróů?“

Řekl a odkvapil sám zas do řady, podnítiv druha:

</section>

<section>

z přední vyskočil řady a lesklým oštěpem mrštil,

</section>

<section>

bystře se rozhlédnuv kol.

</section>

<section>

                                                 Hned couvali Trójané před ním,

</section>

<section>

jakmile po nich mrštil. On kopím nehodil marně:

</section>

<section>

mrštiv po Melanippu, jenž pocházel z Hiketáona,

</section>

<section>

právě když vrhal se v boj, blíž bradavky prsní ho bodl.

Padl, až duněla země, a brnění zařinklo na něm.

</section>

<section>

Přiskočil Nestorův syn jak pes, když na laň se vrhne,

</section>

<section>

kterou zastřelil šíp: Když vyběhla z doupěte právě,

</section>

<section>

lovec ji střelil šťastně a rázem ji života zbavil.

Takto se na tebe hnal syn Nestorův, hrdino statný,

</section>

<section>

aby ti odňal zbroj.

</section>

<section>

                                   Však slavný Hektór to spatřiv,

</section>

<section>

ihned vyšel mu vstříc, skrz vražednou vřavu se žena.

</section>

<section>

Nevyčkal Nestorův syn, byť mrštným byl válečníkem,

</section>

<section>

nýbrž prchl jak lev, jenž udělav nějakou škodu —

</section>

<section>

buďže byl od něho pes, neb pastýř při skotu zabit —

</section>

<section>

prchá, než pastýřů dav naň vyrazí, odevšad shluklý.

</section>

<section>

Tak syn Nestorův prchl, a za ním s Trójany Hektór,

</section>

<section>

nesmírný činíce křik, svá žalná házeli dřevce.

</section>

<section>

Pak teprv obrátil tvář, když přišel k zástupu druhů.

Trójané podobni lvům, již žerou syrové maso,

</section>

<section>

na lodi úprkem hnali a Diovu plnili vůli,

</section>

<section>

který nadbytek sil v nich vzbuzoval — Achaiům ducha

</section>

<section>

zchromoval, slávu a čest jim ztěžoval, Trójany nutkal,

</section>

<section>

neboť si raděj žádal, by velké dosáhl slávy

</section>

<section>

z Priama zrozený Hektór a planoucí nezmarný oheň

</section>

<section>

do lodí křivých vrhl, a Thetidě nesmírnou žádost

</section>

<section>

celou splniti moh‘ — vždyť čekal všemoudrý otec,

</section>

<section>

co by jen zahlédl zář, jak vyšlehne z hořící lodi,

</section>

<section>

poněvadž od té chvíle zas zpětný od lodí útěk

</section>

<section>

Tróům způsobit chtěl, však Danaům oslavu dáti.

Takový chovaje plán teď vzněcoval u lodí dutých

</section>

<section>

Hektora, z Priama rodem, jenž sám již po boji dychtil.

Zuřil jak kopiník Arés neb požár záhuby plný

</section>

<section>

v horách zuřívá někdy neb v hlubinách houštiny lesní:

</section>

<section>

pěnou okolo úst byl potřísněn, plameny z očí,

</section>

<section>

z děsných rekových brv, jen sršely — strašně se třásla

</section>

<section>

přilbice kolem spánků — jak zuřivě bojoval Hektór,

</section>

<section>

neboť Kronovec sám byl s nebes pomocník jeho,

</section>

<section>

Zeus, jenž Hektoru jen, z tak velkého hrdinů počtu,

</section>

<section>

dával slávu a čest — vždyť jenom kratičkou dobu

</section>

<section>

měl již na světě žíti, a osudnou hodinu smrti

</section>

<section>

silou Achilla vládce mu chystala bohyně Pallas.

Tehdáž achajský šik chtěl prolomit, pokusy čině,

</section>

<section>

kdekoli nejhustší zástup a nejlepší uviděl zbraně.

Nemohl přece ni tak jich prolomit, jakkoli toužil,

</section>

<section>

stáliť všichni jak zeď, druh při druhu, jako by stála

</section>

<section>

strmá, veliká skála, jež u tůně pěnivé trčíc,

</section>

<section>

čelí, když ostrých větrů se přiženou nárazy prudké,

</section>

<section>

čelí i vzdutým vlnám, jež bijí zuřivě do ní.

Taktéž Danaů voj jim vzdoroval, neprchal nikdo,

</section>

<section>

v dav však vrhl se rek, jenž celý plamenem zářil:

</section>

<section>

vřítil se v něj, jak nával vln, když do lodi vpadne,

</section>

<section>

zdvižený vichrem z mračen a vzbouřený — rázem tu celý

</section>

<section>

koráb se zahalí v pěnu a strašná vichřice větrů

</section>

<section>

do placht korábu hučí a plavec v duši se chvěje,

</section>

<section>

obavy pln, vždyť jen tak tak své uniká smrti.

Takto i Danaů duch byl hrůzou rozrýván v prsou.

Hektór jak lítý lev, jenž vrhne se na stádo skotu,

</section>

<section>

který v poloze nízké a na velké louce se pase,

</section>

<section>

bez počtu — jejich pastýř však není vycvičen ještě,

</section>

<section>

aby se o život krav dal v zápas naproti lvovi.

On sic po všechen čas buď v pozadí kráčí, neb v čele

</section>

<section>

zároveň se svým stádem, lev do středu vpadne a krávu

</section>

<section>

zadáví — druhý se skot dá na útěk.

</section>

<section>

                                                                 Podobně prchlo

</section>

<section>

zděšeně před Priamovcem a před Diem achajské mužstvo,

</section>

<section>

všechno — jen Perifétés byl zabit, hrdina z Mykén,

</section>

<section>

Kopreův milený syn, jenž od vládce Eurysthéa

</section>

<section>

k silnému Hérákléu kdys chodíval jakožto posel.

</section>

<section>

Z něho se narodil on, syn lepší z horšího otce

</section>

<section>

všemožnou zdatností svou, jak chrabrým bojem, tak během;

</section>

<section>

také rozumem svým byl k prvním v Mykénách řazen.

Hektoru tehdy ten muž dal dobýt oslavy vzácné:

</section>

<section>

když se chtěl obrátit nazpět, tu narazil na okraj štítu,

</section>

<section>

který nosíval sám, až po paty, k odrazu kopí,

</section>

<section>

o ten klopýtnuv tedy, pad naznak a na hlavě přilba

</section>

<section>

strašný vydala zvuk kol skrání padlého reka.

Bystře to spatřil Hektór a přiběhnuv, u něho stanul,

</section>

<section>

v prsa mu vrazil kopí a zabil ho na očích přátel,

</section>

<section>

kteří nemohli přec, byť truchliví pro druha svého,

</section>

<section>

pomoci — postrachem byl jim samým slavený Hektór.

Octli se před loďmi přímo, a krajní je ukryly lodi,

</section>

<section>

které vytáhli nejdál — a za nimi přitrhli Trójští.

Achajci od lodí svých, byť neradi, ucouvli tehdáž,

</section>

<section>

od prvních — u stanů svých však stanuli hromadně všichni,

</section>

<section>

aniž se rozptýlil lid vším táborem: stud je a bázeň

</section>

<section>

zdržely: na druha druh jen pořád hlasitě volal.

Avšak Gerénský kmet z nich nejvíce, Achaiů strážce,

</section>

<section>

horoucně každého žádal a při jeho rodičích prosil:

„Přátelé, mužové buďte a studem naplňte duši

</section>

<section>

přede vším lidem světa, a při tom si vzpomeňte každý

</section>

<section>

na své dítky a choť, svůj majetek, rodiče svoje,

</section>

<section>

ať je už naživě máte, či odešli v Hádovo sídlo —

</section>

<section>

při těch tedy teď já vás prosím, vzdálených odsud,

</section>

<section>

statečně v zápase stůjte — ó nedejte strhnout se v útěk!“

Řekl a každému z nich tím vzbudil bojovnou smělost.

Tehdáž temnoty mrak jim s očí Athéné sňala,

</section>

<section>

božský, a s obou stran jim jasné zasvitlo světlo,

</section>

<section>

stejně i se strany loďstva i se strany společné války:

</section>

<section>

Hektór, bojovník statný, i druhové spatřeni byli

</section>

<section>

od těch, co v pozadí stáli a účast neměli v boji,

</section>

<section>

jakož i od oněch všech, kdož válčili u lodí rychlých.

Aiantu, chrabrému reku, se dél již nechtělo v srdci

</section>

<section>

zároveň s ostatními se opodál zápasu držet,

</section>

<section>

nýbrž se po krytech lodních jal přecházet kročejem dlouhým,

</section>

<section>

velikou lodní žerdí v své pádné mávaje dlani,

</section>

<section>

spojenou pevnými kruhy a dlouhou dvacet dva lokte.

Jako když nějaký muž zná po koních uměle skákat,

</section>

<section>

kterýžto z mnohých koní jen čtyři si zvolí a spřáhne,

</section>

<section>

potom je rozžene s pláně a prudce je pohání k městu,

</section>

<section>

po hlavní silnici jeda — a mnozí s podivem na něj

</section>

<section>

hledí, muži i ženy, on pořád a s jistotou pevnou

</section>

<section>

s koně vždy na koně skáče a střídá je — koňové letí;

</section>

<section>

nejinak po četných krytech rek Aiás na lodích rychlých

</section>

<section>

chodil kročejem dlouhým a hlas mu až k nebesům sahal.

Pořád strašlivě křičel a nutkal danajské mužstvo

</section>

<section>

stanův a korábův svých být ochranou.

</section>

<section>

                                                                         Ale ni Hektór

</section>

<section>

nezůstal v hlučném davu svých krajanův oděných v krunýř.

</section>

<section>

Jako když plavý orel se na hejno křídlatých ptáků

</section>

<section>

rozletí v ráz, již na březích řek své hledají pastvy,

</section>

<section>

jeřábů, divokých hus neb labutí s dlouhými krky,

</section>

<section>

podobně vyrazil rek též na koráb temné přídy,

</section>

<section>

vyskočiv vstříc — syn Kronův, Zeus, jej zezadu tlačil,

</section>

<section>

rukou velikou velmi, a zároveň povzbudil mužstvo.

Opět zuřivý boj byl rozpoután u lodí rychlých.

</section>

<section>

Tehdy bys býval myslil, že čerství a nezmožitelní

</section>

<section>

spolu se srážejí v seč — jak s velkou válčili chutí.

Tyto pak válčící lid měl myšlenky: achajské mužstvo,

</section>

<section>

že již najisto zmar jich nemine, nýbrž že zhynou;

</section>

<section>

Trójanům ve hrudi duch zas doufal, každému zvláště,

</section>

<section>

lodi že zapálí ohněm a pobijí achajské reky.

Tak tam smýšleli v duchu a čelem si naproti stáli.

A již mořské lodi se za záď uchopil Hektór,

</section>

<section>

krásné, plující rychle, jež přivezla Prótesiláa,

</section>

<section>

do Tróje — v otcovskou zem však z Tróje ho nevezla nazpět.

O tuto válčíce loď, jak danajské mužstvo, tak trójské,

</section>

<section>

spolu se tváří v tvář tam hubili. — Takto pak ovšem

</section>

<section>

žádný na příval šípův a oštěpů nečekal v dáli,

</section>

<section>

nýbrž nablízku stáli, a odvahu majíce svornou,

</section>

<section>

sekyrou břitkého ostří a teslicí sváděli bitvu,

</section>

<section>

nebo i velkým mečem neb kopím o dvojím hrotu.

Mečů s krásnými jilci a zdobených černými pruhy

</section>

<section>

hojně jim padalo z rukou, a jiné padaly s plecí

</section>

<section>

mužů vedoucích boj — krev proudila po zemi černé.

Hektór, jak za kormu loď již popadl, pustit ji nechtěl,

</section>

<section>

hlavici v rukou maje, a volal na trójské mužstvo:

„Oheň! — A hromadný ryk teď zdvihněte zároveň všichni!

</section>

<section>

Zeus nám nyní dal den, jenž všecky nám nahradí jiné:

</section>

<section>

achajských dobýt lodí, jež připluvše bez vůle bohů,

</section>

<section>

nesmírné množství běd nám spáchaly — vinou však kmetů:

</section>

<section>

kdykoliv já jsem chtíval zde bojovat u zádí lodních,

</section>

<section>

kmeti mě zráželi vždycky a bránili trójskému mužstvu. —

</section>

<section>

Jestliže tenkráte Zeus nás zemdlíval, vidoucí v dálku,

</section>

<section>

nyní Olympan sám nás pobízí k tomu a pudí!“

Řekl, ti prudčeji vzpláli a na lid se achajský vrhli:

Aiás nemohl dél již vytrvat, střelami tísněn,

</section>

<section>

avšak couvl jen málo — vždyť myslil, že mu je zhynout —

</section>

<section>

na lávku o sedmi stopách a sešel s paluby lodní.

Tam tedy hrdina stál — však číhaje, oštěpem vždycky

</section>

<section>

od lodí odrážel muže, když nesl kdo nezmarný oheň,

</section>

<section>

pořád strašlivě křiče a nutkaje danajské mužstvo:

„Přátelé, danajští reci, již Areu sloužíte v bitvách,

</section>

<section>

druhové, mužové buďte a pomněte obrany rázné!

Mníme, že nějaký voj jest k naší ochraně vzadu? —

</section>

<section>

Či snad pevnější zeď, jež mužům odvrátí zhoubu?

</section>

<section>

Není tu nablízko město, kol s pevnými věžemi v hradbách,

</section>

<section>

v němž by nás ochránil lid, jenž mohl by vítězství zjednat:

</section>

<section>

_tady_ jsme, na _trójské_ pláni, a Trójští jsou _oděni_ v _krunýř__,_

</section>

<section>

s širým za zády mořem a vzdáleni otcovské země!

Pročež v rukou je spása a nikoli v chabosti války!“

Řekl a divou silou svým ostrým dorážel kopím:

</section>

<section>

jestliže z Trójanů někdo se k dutým korábům blížil

</section>

<section>

se žhoucím ohněm v rukou dle rozkazu Hektora vládce,

</section>

<section>

Aiás čekaje na ně, svým dlouhým je ubíjel kopím.

Dvanáct v popředí lodi jich proklál, docela zblízka.

</section>
