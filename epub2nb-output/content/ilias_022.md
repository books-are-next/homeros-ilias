---
title: |-
  ZPĚV
  XV.
contentType: prose
---

### Zeus procitne a zjedná zase Trójanům vítězství  
   
Hektór zapaluje achajské lodi

Ale když útěkem hnáni, již příkopem prošli a koly,

a když přemnozí z nich též rukou Danaů padli,

teprv při vozích svých zas čekali, zdrževše útěk,

zahnáni, hrůzou bledí.

                                           Tu Kronovec procitnuv povstal

od Héry se zlatým trůnem, jsa na vrchu pohoří Ídy.

Rychle se zvedl a stanul — a Danajce zhlédl a Tróy:

jedni jak prchají v zmatku a druzí je odzadu ženou,

Argejci — ve středu jich jest Zemětřas, Poseidón vládce,

Hektór jak na širou pláň jest položen, u něho druzi —

hrdina sotvaže dech již popadá, omráčen leže,

plivaje krev — vždyť ránu kdo dal, ten nejslabší nebyl.

Otec bohův a králů jej zahlédl. Soucit ho pojal,

posupně pohlédl na choť a takto jí hrozivě pravil:

„Že tvá úskočná lest, ó nezkrotná, zlovolná Héro,

Hektora zdržela boje a na útěk zahnala Tróy!

Avšak nevím, nevím, zda trapných úskoků zase

ovoce nezkusíš první a nebudeš ranami bita!

Nevíš, jak’s visela shůry — a jak jsem tenkrát ti připjal

na nohy kovadlin dvé, jak ruce jsem svázal ti poutem

zlatým, nezlomitelným — ty s jasného nebe a mračen

visela’s?

          V Olympu širém se bohové mrzeli sice,

přijít a zbavit tě pout však nemohli — koho jsem chytil,

tím jsem mrštil s prahu, jej popadnuv — dopadl na zem,

sotvaže popadal dech.

                                            Však trvalá bolest ni takto

božského pro Hérákléa mi nevyšla z milené duše.

Tenkrát s Boreem větrem jsi strašné vichřice bouřné

na mořskou vlnivou tůň naň poslala, zkázu mu snujíc,

až jsi ho na výspu Kós pak zahnala, lidnatý ostrov.

Já jej zachránil odtud a mořem přivedl nazpět,

do Arga, pastviště koní, ač mnohé podnikl trudy.

To ti chci uvést v paměť — ty všakých úskoků zanech!

— sice ti láska a lůžko, jak uvidíš, prospěje málo,

pro které’s od bohů přišla a mne jím podvedla takto!“

Bohyni výrazných zraků a vznešenou pojala hrůza,

pak se však ozvala takto a pravila perutná slova:

„Svědkem budiž mi Zem, též širá Nebesa shůry,

jakož i Styžský proud, jenž pod zem stéká a bývá

přísahou nejděsnější a největší blaženým bohům,

také svatá tvá hlava a manželské lůžko nás obou,

při kterém v žádný čas bych nechtěla přísahat křivě,

mým že to návodem není, že Zemětřas Poseidáón

Hektoru křivdí a Tróům a pomáhá Danaům v boji.

Nejspíše vlastní duch jej pobízí k tomu a pudí —

asi ho pojal soucit, když viděl je u lodí v tísni.

Naopak já bych spíš jej samého přemluvit chtěla,

aby šel tam, kam ty by sis přál, ó vladaři mraků.“

Otec bohův a králů se usmál k výkladům těmto,

načež jí odvětil takto a pravil perutná slova:

„Vznešená, výrazných zraků, ó kéž bys ty aspoň, Héro,

se mnou jedné mysli vždy sedala v poradách bohů! —

Jistě by Poseidáón, byť dychtivě směřoval jinam,

po tvé vůli a mé pak honem změnil svou mysl.

Jestliže pravdivě tedy a z upřímné duše mi mluvíš,

pospěš a se vzkazem mým teď do sboru odejdi bohů,

aby sem Íris přišla i Apollón, lučištník slavný,

ona ať odejde rychle v střed Achaiův oděných kovem,

k vladaři Poseidónu, a řekne mu ode mne rozkaz,

aby již od bojův ustal a do svého domu se vrátil,

Hektora však nechť povzbudí v boj bůh Apollón Foibos,

ať zas vdechne mu sílu a všech jej bolestí zbaví,

jimiž ve hrudi své jest sužován.

                                                             Achajské vojsko

nechať zas obrátí nazpět a zbudí v něm zbabělý útěk,

v lodi ať s četnými vesly se zmateným útěkem vrhnou —

Achilla Péléovce, a ten pak do boje pošle

Patrokla, soudruha svého, jejž Hektór zabije slavný

poblíž ílijských zdí, až množství jinochů skosí,

jiných — a též můj syn tam zahyne, Sarpédón slavný.

Rozezlen pro druha svého pak Achilleus Hektora skolí.

Od té chvíle bych já zas zpětný od lodí útěk

pořád po všechen čas zas prováděl, až by se strmé

Achajci zmocnili Tróje dle návodu Pallady božské.

Dřív své nepřízně k nim však nesložím, nebudu také

trpět nikomu z bohů, by Danaům pomáhal v boji,

dokavad Péléovci se nadobro nesplní přání,

jež jsem mu jednou slíbil a hlavou přisvědčil k slibu

v onen zajisté den, když nohy mi objala Thetis,

prosíc, by Achilleus její byl oslaven, bořitel hradů.“

Héré bělostných loktů slov Diových poslušna byla:

sestoupla s ídských vrchů a k výšinám Olympu spěla:

Podobně člověku duch kdys zalétne, jestliže světem

širým prochodil dříve a v bystré si představí mysli:

„tam neb tam bych rád“, an četné plány si dělá,

takovým chvatným letem se přenesla vznešená Héré.

Přibyla na strmý Olymp a shledala v Diově domě,

dosud že nebeský sbor jest pospolu. Sotva ji zhlédli,

všichni jí povstali vstříc, svou číší ji přivítajíce.

Héré si nevšimla druhých, jen od sličné Themisty vzala

podanou číš, vždyť nejdříve vstříc jí přiběhla ze všech.

Themis se ozvala takto a pravila perutná slova:

„Copakže přišla jsi sem? — Tyť vypadáš vzrušena jaksi!

Že on tě Kronův syn zas postrašil, jenž je tvým chotěm!“

Héré bělostných loktů jí dala zas odpověď tuto:

„Netaž se po věci té, ó Themisto, vždyť to víš sama,

jaký Kronovcův duch jest nevlídný, jaký je zpupný.

Ty však s bohy se vrať zas k hostině, dělené stejně —

o tom však uslyšíš též — až ve sboru nesmrtných bohů —

jakou to strašlivou věc sem vzkazuje — nemyslím věru,

všem nám že by se duch moh‘ potěšit, lidem i bohům,

kdyby i některý z nich teď hodoval v náladě dobré.“

Tak tedy bohům řekla a sedla si vznešená Héré.

V paláci božský sbor byl pobouřen — ona se sice

usmála, ale jen rtoma, však nemohla vyjasnit čelo

okolo obrví tmavých a pravila, vzplanuvši hněvem:

„Bláhoví! Na Dia chcem mít nevoli — rozumu prosti!

Pořád by ještě kdo chtěl jej zadržet útokem zblízka,

slovem neb napětím sil — Zeus nedbá, opodál sedě,

aniž všímá si nás — prý z věčných bytostí božských

silou a statností svou jest obzvlášť nejlepší ze všech —

proto jen snášejte zlé, jež Kronovec každému pošle!

Nyní se, jak já mním, též Areu neštěstí stalo:

neboť vlastní mu syn byl zahuben v zuřivé seči,

nejdražší ze všech mužů, jež za své uznává Arés.“

Řekla — vtom udeřil v ráz bůh Arés dlaněma pádně

odshora na křepká stehna a zvolal, běduje takto:

„Teď mi už nemějte za zlé, kdo bydlíte v olympských domech,

k lodím-li achajským půjdu a pomstím synovu zhoubu,

byť mi i souzeno bylo, bych raněn Diovým bleskem

pospolu s mrtvými těly tam ležel v krvi a prachu!“

Rozkázal Třasu a Děsu, by koně mu zapřáhli k vozu,

sám pak na sebe bral svou výzbroj, zářící jasně.

Tehdy by ještě zas větší a hroznější naproti bohům

Diovo záští a hněv byl najisto poznovu vzkypěl,

jenomže Athénská Pallas, jsouc ve strachu o bohy všecky,

s křesla, kde seděla dosud, se pozdvihla, předsíní vyšla,

s plecí strhla mu štít, též přilbici s hlavy mu sňala,

o sloup opřela oštěp, jejž vzala mu z pravice pevné,

přitom domluvou svou jej kárala, prudkého boha:

„Zuřivče, zbavený smyslu, jsi ztracen — patrně marně

k slyšení máš své uši — kde tvůj jest rozum a ostych!?

Slyšels, co řekla tu teď choť Diova bělostných loktů,

která od něho k nám sem přichází, od Olympana!

Přál by sis, abys ty sám zas přišel na Olymp nazpět,

ztrýzněn mnohými strastmi, jsa donucen, truchlivý v srdci,

nám ale, ostatním všem, chceš pohromu způsobit velkou?

Mžikem Trójanů chrabrých i Achaiů Kronovec nechá,

kvapem na Olymp přijde a hrozně tu řáditi bude.

Po řadě popadne nás — ať nevinen bude či vinen. — —

Pročež radím ti teď, bys nevole pro syna nechal!

Vždyť přec i mnohé jiné, i silou i v zápase lepší,

buď již postihla smrt, neb postihne! — Věru je těžko

rod všech smrtelných lidí i potomstvo zbaviti smrti.“

Ihned pak prudký Arés byl na křeslo posazen od ní.

Zatím ze síně ven byl vyvolán od Héry Foibos,

Írida též, jež poselkou zpráv jest nesmrtným bohům.

Pak se k nim ozvala takto a pravila perutná slova:

„Káže vám oběma Zeus jít na Ídu, rychle co možná.

Až však přijdete k němu a vzhlédnete Diovi ve tvář,

učiňte, k čemu vám _on_ dá pokyn a poručí konat!“

Když pak toto jim řekla, zas odešla vznešená Héré,

potom si na křeslo sedla. Ti odlétli, zdvihše se rychle;

na Ídu, matku to zvěře, pak přilétli, bohatou zdroji.

Kronovec vidoucí v dálku až na samém temeni seděl,

Gargaru — vonný mrak byl rozestřen okolo něho.

Když pak přišli až k němu a stanuli bohové oba

před Diem, oblačným bohem, ten vida je, zaplesal v srdci,

že slov manželky milé tak ochotně poslušni byli.

Nejdřív se k Íridě ozval a pravil perutná slova:

„Pospěš si, Írido rychlá, a vladaři Poseidónovi

oznam tohleto všecko a lživou poselkou nebuď;

rozkaz vyřiď mu můj, ať nechaje boje a půtek,

ihned v jasnou tůň neb do sboru bohů se vrátí!

Nechce-li rozkazů mých být poslušen, ani jich dbáti,

ať jen přemýšlí o tom i ve svém srdci i v mysli,

zdali si troufat může mi vzdorovat, třeba byl silný,

poněvadž já, jak mním, jsem mnohem silnější nad něj,

také rodem jsem starší — on v milém však neváhá srdci

za rovna se mnou se mít, jenž budím hrůzu i v jiných!“

Íris rychlá jak vítr slov Diových poslušna byla:

sestoupla s ídských vrchů a spěchala do svaté Tróje.

Jako se řítí sníh neb mrazné s oblaků kroupy,

nárazem Borea hnány, jenž z jasných nebes se rodí,

takovým chvatným letem se rychlá přenesla Íris,

přistoupla ku Poseidónu a tato mu pravila slova:

„Od Dia, bouřného boha, ti jakous přináším zprávu,

vladaři tmavých vlasů, jenž zemí zachvíváš mocně:

Rozkaz ti vzkazuje Zeus, bys nechaje boje a půtek,

ihned v jasnou tůň neb do sboru bohů se vrátil.

Nechceš-li rozkazů těch být poslušen, ani jich dbáti,

tuto ti vzkazuje hrozbu, že urputně bojovat bude

s tebou, sám sem přijda, a radí, vyhnout se jeho

rukám, poněvadž myslí, že mnohem je silnější tebe,

také rodem je starší, ty v milém pak neváháš srdci

za rovna jemu se mít, jenž budí hrůzu i v jiných!“

Jí pak, nevole pln, děl slavný Zemětřas toto:

„Cože? — Sic mocný je Zeus, však zpupná promluvil slova:

Mne-li on, rovného v právu, chce znásilnit, proti mé vůli!?

Tré je nás rodných bratrů, jež Kronovi zrodila Rheié,

nejdřív Zeus, pak já, pak Hádés, podsvětí vládce.

V tré jest rozdělen svět, z nás každý vladařství došel

losy, jež metány byly: já dostal pěnivé moře,

abych stále v něm dlel, bůh Hádés temnotu chmurnou,

Zeus pak nebesa širá, by v nadvzduší bydlil a mračnech.

Země a vysoký Olymp jsou všechněm společny bohům:

Proto, jak poroučí Zeus, žít nebudu, nýbrž ať klidně,

třeba byl nadmíru silný, si zůstane v podíle třetím.

Paží ať dokonce již, jak zbabělce, přestane strašit!

Snad by se hodilo lépe, by na vlastní dcery a syny

hroznými dorážel slovy, vždyť sám jest roditel jejich —

ti pak rozkazů jeho, byť neradi, poslušni budou!“

Íris, rychlá jak vítr, mu na to zas pravila toto:

„Opravdu vyřídit mám tvá vzdorná slova a tvrdá,

vladaři tmavých vlasů, jenž zemí zachvíváš mocně?

Či bys povolit chtěl? — Duch moudrých povolný bývá!

Nevíš, že starším lety jsou Lítice po boku vždycky?“

Zemětřas Poseidáón jí na to dal odpověď tuto:

„Zajisté, Írido božská, to slovo jsi patřičně řekla,

též jest výborná věc, když posel chápe, co slušno. —

Ten však strašlivý bol mé srdce i mysl mi svírá,

mne když, rovného stavem — vždyť podíl stejný nám určen

losem — takhle si troufá tu peskovat hněvnými slovy!

Nuž, já ostychem veden, mu pro tenkrát ustoupím ještě.

Jinou ti věc však povím a vážně ho varovat hodlám:

jestliže přes mou vůli i kořistné Pallady přání,

Hermeia, vznešené Héry, a Héfaista, mocného vládce,

ušetří strmé Tróje a nedá vyvrátit město,

aniž Danaům svolí, by dobyli veliké slávy,

věziž, že nezkrotný hněv nám oběma navěky bude!“

Takto jí Zemětřas pravil a opustil achajské mužstvo.

Odešed, v moře se vnořil, jsa postrádán Achaiů reky.

Kronovec, oblačný Zeus, děl tehdáž k Foibovi takto:

„Nyní, milený Foibe, jdi k Hektoru krytému kovem,

poněvadž právě se teď bůh Poseidón chvějící zemí

odebral v jasné moře a vyhnul se náhlému hněvu

našemu — ten náš boj též jiní by slyšeli bozi,

kteří, pospolu s Kronem, jsou vězněni v nesmírné hloubi —

takhle však o mnoho líp věc dopadla — pro mne i pro něj,

bratr že raději dřív chtěl couvnout, ostychem veden,

ramenům mým — vždyť bez potu as ten zápas by nebyl.

Ty však do svých rukou chop aigidu zdobenou střapci,

tou tam zachvívej silně a zastrašuj achajské reky!

Obzvlášť, Nemylný Střelče, buď slavný ti na péči Hektór:

potud sílu v něm vzbuzuj, až celé achajské vojsko

k lodím a k Helléspontu by na svém útěku přišlo!

Od doby té já sám pak stanovím radu a skutek,

aby se danajský lid zas zotavil od trudu boje!“

Řekl, a otcových slov byl poslušen Apollón Foibos:

s vrcholu ídských hor hned sletěl, jestřábu roven,

hbitému, holubů zhoubci, jenž lítá nejrychlej z ptáků.

Zhlédl, jak slavný Hektór, syn Priama, chrabrého reka,

seděl — neležel již — než právě zas nabýval síly,

vůkol soudruhy své zas poznával — záducha s potem

mizely: bouřný Zeus svou vůlí opět ho budil.

Vtom již přistoupil k němu a pravil svémocný Foibos:

„Hektore, Priamův synu, nač _ty_ tady, opodál druhých,

sedíš, bez sebe, sláb — snad nějaký smutek tě tíží?“

Jemu, již ztráceje sílu, děl Hektór jiskřící přilbou:

„Kdopak z bohů jsi asi, ó přemilý, že se mne tážeš?

Copak ti není známo, jak u zádí achajských lodí,

když jsem mu kosil druhy, rek Aiás, bojovník statný,

v prsa mě balvanem ranil a zbavil mě obrany rázné?

Však jsem věru již myslil, že k mrtvým v Hádovo sídlo

v tento již odejdu den — již milou duši jsem pouštěl.“

K němu pak svémocný bůh zas promluvil, Apollón vládce:

„Nyní se vzmuž, vždyť takého Zeus, syn Kronův, ti poslal

průvodce s ídských hor, jenž bude ti k ochraně státi,

Foiba to se zlatým mečem, mě Apolla, který i jindy

hájím samého tebe a strmého vašeho města.

Vzhůru, teď trójským jezdcům dej rozkaz, hromadně hnáti

rychlá spřežení svá až k dutým achajským lodím,

já pak v popředí půjdu a rychlým ílijským koňům

srovnám veškeru cestu a obrátím achajské reky!“

Řekl a nadbytek sil v něm vznítil, vladaři lidu.

Nejinak stájní kůň, jenž nažral se u žlabu hojně,

přetrhne ohlávky pouto a dupotem rovinou pádí,

v krásných proudech říčních jsa zvyklý denně se koupat,

jarosti pln, svou hlavu pne do výše, po plecích hříva

po obou stranách mu vlá, kůň krásou těla se pyšní;

rychle ho kolena nesou, kde zvyklá je pastvina koní —

podobně zdvíhal nohy a ohýbal kolena hbitá,

vzněcuje trójské jezdce, když božská uslyšel slova.

Jako když divý kozel neb velký paroháč jelen

od psů vyplašen bývá i od lovců, venkovských mužů,

tu ho však strmá skála a stinná houština lesní

ukryje — neurčil osud, by nyní právě byl chycen —

Vtom se však bradatý lev jim zjeví na jejich pokřik,

v cestě — a v rozběhu svém jest naráz rozplašen zástup;

podobně nějakou chvíli je Danajci stíhali v davu,

prudce je bijíce meči i oštěpy o dvojím hrotu —

když však Hektora zhlédli, jak do řad přichází mužů,

ztrnuli v ráz, jich statný duch jim klesl až k nohám.

Tehdáž mluvil k nim Thoás, jenž pocházel od Andraimona,

z Aitólů nad jiné přední, jenž v házení kopí byl znalec,

statný i v zápase zblízka, a málokdo vynikal nad něj

v schůzích, kde rekové mladí se o svá mínění přeli,

tento, muž moudré mysli, se ujal slova a pravil:

„Nastojte! Veliký div teď vidím na vlastní oči,

jak zas muž ten vstal, své záhubě znova se vyhnuv,

Hektór — každý tu z nás měl jistou naději v srdci,

že jej Telamónovec už usmrtil, veliký Aiás —

teď však některý bůh jej zachránil, poznovu spasil,

reka, jímž přemnohý muž byl zbaven života svého.

Takto se stane i teď, jak mním, vždyť bez vůle sotva

mohutně hřmícího Dia, tak bojechtiv, staví se vpředu.

Pročež nyní se tím, jak poradím, spravujme všichni:

vojsku teď rozkaz dejme, by k dutým korábům couvlo,

sami pak, každý tu z nás, kdož v táboře přední jsme šlechta,

vyjděm mu vstříc! — Svým odporem snad jej zdržíme přece,

zdvihnouce oštěpy své, byť sebe víc po boji dychtil,

přec jen bude se bát nám vniknout do středu šiku.“

Oni ho slyšeli rádi a ochotně poslušní byli.

Ihned s Aiantem rekem a s vladařem Ídomenéem,

Teukrem a Molovým synem a Megétem Areu rovným

svolali přední vůdce a krutou chystali bitvu

naproti trójským vojům a Hektoru.

                                                                     Za jejich zády

všechen se ostatní lid již vracel k achajským lodím.

Hromadně vyrazil vpřed voj Trójanů — v čele jim Hektór,

dlouhým kráčeje krokem, a před nimi Apollón Foibos,

na plecích zahalen mhou, měl hroznou aigidu v ruce,

útočnou, se střapci kolem, a přeskvoucí, kteroužto mistr

Héfaistos Diovi dal, jenž nosil ji na postrach mužům.

Tu tedy v rukou nesl a v čelo se postavil mužstvu.

Hromadně achajský voj jich vyčkával, povstala vřava

zuřivá s obou stran. — Tam s tětiv lítaly šípy,

četné, a ze smělých ruk též mnohé oštěpy ostré:

do těl jinochů křepkých se jednak zaryly hrotem,

jiné však, cestou ještě, než dolétly k bílému tělu,

v černou se zabodly zem, byť toužily těla se napást.

Dokavad Apollón Foibos měl aigidu nehnutě v rukou,

rány se s obou stran jen sypaly, padalo mužstvo,

ale když Apollón bůh jí zatřásl, do očí hledě

Danaům, rychlým jezdcům, a strašným vykřikl hlasem,

v prsou zmátl jim srdce — i nechali obrany rázné.

Podobně hovězí stádo neb ovcí veliké hejno

plaší dvojice lvů, když v čiré temnotě noční

vrazí mezi ně náhle — a pastýř přítomen není,

tak byl zbaběle hnán lid danajský, neboť ho děsil

Apollón, však Tróům a Hektoru přinášel slávu.

Když pak se vůdců seč již rozmohla, druh tu klál druha:

Hektór Stichia sklál, sklál hrdinu Arkesiláa:

Boiótův, oděných kovem, byl velitel Arkesiláos,

Stichia věrným druhem měl Menestheus, hrdina chrabrý.

Aineiás Medontu zase a Íasu odění odňal:

Medón, Aiantův bratr, byl božského Oilea krále

z vedlejší manželky syn — než daleko otcovské země,

ve městě Fylace měl své obydlí, usmrtiv muže,

bratra to Eriópidy, své macechy, kterou měl Oíleus.

Chrabrý Íasos zas byl velitel athénských vojů;

otec jeho byl Sfélos, a ten se zas z Búkola zrodil.

Mékisteus Púlydamantem a Echios Politem skolen,

v prvním pořadí seče, pak Klonia Agénór zabil,

Paris pak Déiochovi zas odzadu probodl plece,

v první řadě když prchal, a hrotem naskrz ho prohnal.

Zatímco Trójané zbroj jim svlékali, achajské mužstvo

k příkopu ke hlubokému a kolům se přihnalo v zmatku,

prchalo na všecky strany a za zeď se skrývalo z nouze.

Hektór Trójanů lid však pobídl, mohutně vzkřiknuv:

„Na lodi úprkem žeňte a nechejte krvavé zbroje!

Koho já opodál lodí bych spatřil, na druhé straně,

ihned na místě tom jej zabiju — nemyslím, že by

vlastní bratři a sestry ho po smrti spálili ohněm,

nýbrž budou ho rvát, až zahyne, před městem psové.“

Řekl a spřežení své rek Hektór po plecích šlehl,

pobídnuv po řadách lid. — S ním zároveň vykřikli všichni

hlučně a řídili vpřed svá spřežení, tahouny vozů,

náramný činíce křik — jim v popředí Apollón Foibos.

Příkrý příkopu kraj svou nohou strhuje snadno,

do hloubky shazoval hlínu a takto jim upravil cestu

velké šířky a délky, co doletí hozený oštěp,

kdykoliv nějaký muž jej vymrští, zkoušeje sílu.

Po ní v řadách se hnal lid Trójanů — před nimi Foibos

převzácnou aigidu držel a strhoval achajskou hradbu,

lehko, jak nějaký hoch blíž hladiny hromádku písku:

nejdřív si vystaví hračku, z níž těší se v dětinském hraní,

potom ji rukou a nohou zas rozhází — takto se bavě.

Takto jsi, zářící Foibe, tak trudnou práci a trýzeň

Achaiů zboural snadno, v nich samých vzbudil jsi zmatek.

Achajci u lodí svých zas čekali, zdrževše útěk,

druh tam pobízel druha a ke všem v Olympu bohům

zdvíhali s prosbou ruce a každý vroucně se modlil,

avšak Gerénský kmet z nich nejvíce, Achaiů strážce,

zvedal k nebesům ruce a takto se k Diovi modlil:

„Jestli kdo, otče ty Zéve, ti v Argolsku pšenicí hojném,

tučné ze stehen maso kdy pálil z ovcí a býků,

za šťastný návrat prose — ty slíbil’s, přikývnuv hlavou,

na to si vzpomeň, Zéve, a nám den záhuby odvrať,

nedej, by achajský lid byl takto nám od Tróů ničen!“

Těmito prosil slovy a Všemoudrý zahřímal hlučně,

slyše, jak modlí se kmet, jenž pocházel z Nélea otce.

Jak hrom bouřného Dia lid trójský rachotit slyšel,

zhurta se na soky vrhl a v prudší bitvu se pustil.

Jako se příval vln kdys přeleje přes lodní stěnu

na moři širokých cest, když někdy je nárazem pudí

vichřice tlak, jímž nával vln jest nejvíce vzdouván,

taký byl Trójanů řev, když tehdy se valili přes zeď,

pak tam vehnali koňstvo a válčili u zádí lodních

kopími o dvou hrotech — již nablízku — jedni tu s vozů,

druzí pak s černých lodí, když vystoupli na jejich povrch,

házeli dlouhé žerdě, jež na lodích k námořní bitvě

ležely, spojené ztuha, a na konci pobité bronzem.

Patroklos za doby té, když trójské i danajské mužstvo

opodál rychlých lodí kol ochranné válčilo hradby,

seděl ve stanu zatím a bavil hovorem družným

mužného přítele svého a na jeho bolestnou ránu

přikládal hojivý lék, jenž konejší bolesti černé.

Ale když znamenal již, jak Trójané útočí na zeď,

a jak danajský lid jest v útěk lomozný stržen,

tehdáž zaúpěl žalně, a udeřil dlaněma pádně

odshora na obě stehna, a běduje promluvil takto:

„Nemohu, příteli můj, ač velice toho si žádáš,

dél již při tobě být, vždyť strašný se rozzuřil zápas!

Proto ať tebe tvůj druh teď pobaví — já ale musím

honem k Achillu jít, bych přiměl hrdinu k boji.

Kdopak to ví, když přispěje bůh, zdaž myslí mu pohnu

přímluvou svou — když domluví druh, jest vždycky to dobře.“

Nohy jej k Achillu nesly, když domluvil.

                                                                                 Útoky Tróů

odrážel achajský lid pln chrabrosti, ale jich nijak

nemohli od lodí zahnat, ač počtem bylo jich méně.

Avšak nemohl též voj trójský danajských šiků

zlomit a do jejich stanův a korábů nemohl vniknout.

Nejinak lodní trám jest rovnán tesařskou šňůrou

v rukou tesaře znalce, jenž návodem Athény božské

v celém umění svém jest vycvičen docela dobře,

takto jich půtky a boj byl rovnou rozestřen měrou;

každý z oddílů vojsk kol jiné bojoval lodi.

Vyrazil Aiantu vstříc rek Hektór, proslavenému:

o jednu loď tam sváděli boj, však nemohl přece

Hektór Aianta zahnat a koráb zapálit ohněm,

ani jej odrazit Aiás, vždyť bůh jej přivedl k lodím.

Tehdáž Aiantem statným syn Klytiův, Kalétór jménem,

kopím byl poraněn v hruď, jak plamen do lodi nesl:

padl až duněla země, a hlaveň padla mu z ruky.

Sotvaže Hektór zhlédl, jak milý bratranec jeho

mrtev skácel se v prach, byv proboden před lodí černou,

trójský a lycký lid hned pobídl, mohutně vzkřiknuv:

„Trójané, Lyčané chrabří, i Dardani, válčící zblízka,

jenom nechtějte, probůh, mi couvnout v těsnotě této,

nýbrž Klytiův syn buď zachráněn, sic by mu mohli

Achajci svléknouti zbroj, když v lodním táboře padl!“

Řekl a Aiantu vstříc svým lesklým oštěpem mrštil;

chybil se sic, však Mastorův syn byl proboden dřevcem,

Lykofrón, Aiantův druh, muž Kythéřan, který s ním bydlil

pospolu, protože sklál kdys v posvátných Kythérách muže.

Ostrým oštěpem svým jej do hlavy nad ucho bodl,

jak tam s Aiantem stál — on naznak do prachu padl,

na zem za zádí lodní, a rázem byl života zbaven.

Zachvěl v srdci se Aiás a pravil k bratrovi takto:

„Teukre ty můj, teď věrný druh nám právě byl zabit,

Mastorův syn, jenž Kythéřan jest, má obydlí s námi,

jehož jak otce a matku jsme ve svém ctívali domě.

Hektór, udatný rek, jej zahubil. — Kdeže jsou tvoje

smrtící šípy a luk, jejž obdržel’s od boha Foiba?“

Řekl, a Teukros slyšel a přiběhnuv, u něho stanul,

nesa si lučiště pružné a toulec, na střely pouzdro,

v pravici své, pak na trójský lid své vysílal šípy:

střelen byl slavný Kleitos, jenž pocházel od Peisénora

— druh byl Púlydamantův, a ten zas se z Panthoa zrodil —

v rukou když opratě držel a svými byl zaměstnán koňmi:

právě je obracel k místu, kde nejvíc se tísnily šiky,

Tróům a Hektoru vděk — však záhy ho zastihla zhouba,

které nikdo mu z nich, byť toužili, nemohl zdržet,

neboť zezadu v šíj byl šípem žalostným střelen.

Rázem skácel se s vozu a koně mu skočili nazpět,

prázdným hrčíce vozem. To rozenec Panthoův zhlédl,

pročež ze všeho nejdřív se koňům naproti vrhnuv,

vydal je Astynoovi, jenž pocházel od Protióna,

snažně mu na srdce klada, by držel je, zíraje na ně,

blízko. Pak vzdálil se opět a v přední řady se vmísil.

Teukros jinou bral šipku, by střelil krytého kovem

Hektora.

                 Tenkrát by boj byl najisto u lodí skončil,

kdyby mu, chrabrému reku, byl šipkou ukrátil život.

Diův však bystrý duch jej postřehl, kterýžto chránil

Hektora — oslavu vzal však Teukrovi Telamónovci:

tětivu, kroucenou pevně, mu přetrhl na luku silném,

kterou napínal na něj — a proto byl odražen jinam

těžký, kovaný šíp — též lučiště padlo mu z ruky.

Zachvěl v srdci se Teukros a pravil k bratrovi takto:

„Běda, již pochyby není, že zcela nám záměry bitvy

maří nějaký bůh — vždyť luk mi teď vyrazil z ruky,

tětivu, kroucenou nově, mi přetrhl — já ji přec připjal

ráno, by množství střel jí vrhaných vydržet mohla!“

Na to mu Telamónovec děl v odpověď, veliký Aiás:

„Odlož tedy svůj luk, můj rozmilý, četné své šípy,

jestliže maří je bůh, jenž nepřízeň k Danaům pojal,

vezmi však na plece štít, chop dlouhý do ruky oštěp,

bojuj s Trójany dále a druhé povzbuzuj mužstvo,

ať nám, bez boje aspoň, byť vítězi, nemohou dobýt

lodí palubou krytých. — Jen chutě se do boje dejme!“

Řekl, a bez dlení rek své lučiště do stanu složil,

pak svůj čtyřvrstvý štít kol plecí zavěsil mocných,

potom si na hlavu silnou dal přilbici kovanou pevně,

na které chochol z žíní se s vrcholu strašlivě kýval.

Uchopiv silný oštěp, jenž ostrým hrotem se končil,

kvapem se do běhu pustil a přiběhnuv u něho stanul.

Hektór, jakmile zhlédl, že Teukrovi zmařeny střely,

trójský a lycký lid hned pobídl, mohutně zkřiknuv:

„Trójané, Lyčané chrabří, i Dardani, válčící zblízka,

přátelé, mužové buďte a pomněte obrany rázné

podél korábů dutých, vždyť na vlastní oči jsem viděl,

muži jak výbornému jsou Diem zmařeny střely!

Přesnadno Diovu moc jest poznat na mužích v boji,

kdykoli někomu z nich čest oslavy podává zjevně,

nebo ho snižuje zas, svou pomocí přispěti nechtě.

Takto i Achaiů moc teď snižuje, pomáhá Tróům!

Nyní se shlukněte k lodím a bojujte! Kdo by byl raněn

zblízka neb zpodáli z vás, své smrti a osudu dojda,

mrtev tu buď — jeť veliká věc, když v obraně vlasti

mrtev kdo jest: pak jista je choť, jsou jisty i dítky,

nedotčen jeho je dům, též majetek, jestliže jednou

do milé otcovské země se Achajci s koráby vrátí!“

Řekl a každému z nich tím vzbudil bojovnou smělost.

Aiás na druhy své zas zavolal, Telamónovec:

„Hanba to Argejci jest! — Teď nezbývá, nežli tu zhynout,

aneb zachráněn býti a odvrátit od lodí zhoubu!

Mníte, až jiskřící přilbou se zmocní korábů Hektór,

že se pak v otcovskou zem z vás každý dostane pěšky?

Žádný neslyšel z vás, jak pobízí veškero mužstvo

Hektór, jenž chtivostí plá, nám jižjiž zapálit lodi?

Jistěže nikoli k tanci, než do boje Trójany volá!

Není myšlenka žádná nám nad tuto lepší ni rada,

než jen v zápase zblízka se silou bíti a rukou.

Líp jest najeden ráz buď naživě zůstat neb zhynout,

než se tu dlouhý čas tak trápit v strašlivých řežích,

nadarmo u dutých lodí a od slabších potírán býti!“

Řekl a každému z nich tím vzbudil bojovnou smělost.

Hektór tu Schedia sklál, jenž rodem z Perimédea,

velel fóckému mužstvu, a Aiás Láodamanta,

vůdce to pěšího vojska, jenž z Anténora se zrodil.

Ze zbroje Púlydamantem byl svlečen z Kyllény Ótos,

velitel Epeiů mužných a věrný Megétův soudruh.

Vida to vrazil naň Megés — však hrdina statný se vyhnul

stranou — i chybil se hrot — vždyť nechtěl dopustit Foibos,

aby tam Panthoův syn byl v předních usmrcen řadách.

Za to však do hrudi, v střed, své kopí Kroismovi vrazil:

padl, až duněla země, on s plecí svlékal mu krunýř.

Zatím hrdinský Dolops naň vyrazil, oštěpu znalec,

Lampův to syn, vždyť z Lampa měl rod, jenž předním byl rekem,

rodem jsa z Láomedonta, a znalý byl obrany rázné.

Tehdáž v Megétův štít svým kopím do středu bodl,

zblízka se vyřítiv naň, však zdržel ránu mu krunýř,

pevný, složený z plátů, jejž Fýleus hrdina kdysi

od řeky Selléentu, až z Efyry, přivezl s sebou.

Dal mu jej Eufétés vládce a Dolopův hostinný přítel,

aby jej do boje nosil, by chránil ho nepřátel lítých.

Krunýř od jeho syna i tenkrát odvrátil zhoubu.

Do přilby s chocholem hustým jej ostrým oštěpem bodnuv,

v její kovový kužel, až nahoře, hrdina Megés,

srazil mu žíněný chochol tím úderem — na zemi rázem

celý do prachu padl, jsa čerstvou červení lesklý.

Zatím co směle s ním válčil a ve své vítězství doufal,

bojovný Átreův syn vtom přišel Megéta bránit:

hrdina stoupnuv si zaň, však potajmu, do plecí bodl

Dolopa oštěpem svým, hrot prsoma proletěl chtivě,

mrštěn s prudkostí vpřed.

                                                   Rek na tvář poraněn padl.

Oba se na něj vrhli a kovaný krunýř mu svlékli

s plecí.

              Tu příbuzným svým rek Hektór domlouval všechněm,

zvlášť však Melanippovi, jenž pocházel z Hiketáona,

rekovi velké síly. Ten v Perkópě loudavé krávy

pásal nějaký čas, když ještě byl nepřítel vzdálen.

Ale když achajský lid pak přivezly prohnuté lodi,

přišel do Tróje zpět, kdež v trójském vynikal mužstvu,

společně s Priamem bydle, jenž ctil ho jak vlastní své syny.

Tohoto Hektór plísnil, děl slovo a promluvil takto:

„Takto-li, příteli můj, chcem chabnout? — Copak tvé srdce

nijak dojato není, když tvůj byl bratranec zabit?

Nevidíš sám, jak na jeho zbroj dav nepřátel padl!?

Za mnou! Nemožno jest již válčit s Achajci z dálky,

dokud buď nezhynou všichni neb strmé Ílion svaté

nebude zbořeno zcela a pobiti občané naši!“

Řekl a v čele se bral, s ním rek šel podobný bohům.

Aiás danajský lid zas pobízel, Telamónovec:

„Přátelé, mužové buďte a studem naplňte duši!

Druh nechť druha se stydí, když válčíte v zuřivé seči:

druha-li stydí se druh, jest víc jich živo než padne,

když však prchají z boje, tu slávy ni obrany není!“

Pravil; lid od sebe sám již dychtiv statně se bránit,

domluvu k srdci si vzal, pak bez dlení kovovou hradbou

sevřel koráby kol.

                             Zeus Trójany pobídl na ně.

Povzbuzen od Átreovce syn Nestorův, statného reka:

„Nikdo tu z Achaiů není, kdo věkem by tebe byl mladší,

kdo by byl rychlejší v běhu a tolik v zápase silný!

Nechtěl bys vyskočit z řady a probodnout někoho z Tróů?“

Řekl a odkvapil sám zas do řady, podnítiv druha:

z přední vyskočil řady a lesklým oštěpem mrštil,

bystře se rozhlédnuv kol.

                                                 Hned couvali Trójané před ním,

jakmile po nich mrštil. On kopím nehodil marně:

mrštiv po Melanippu, jenž pocházel z Hiketáona,

právě když vrhal se v boj, blíž bradavky prsní ho bodl.

Padl, až duněla země, a brnění zařinklo na něm.

Přiskočil Nestorův syn jak pes, když na laň se vrhne,

kterou zastřelil šíp: Když vyběhla z doupěte právě,

lovec ji střelil šťastně a rázem ji života zbavil.

Takto se na tebe hnal syn Nestorův, hrdino statný,

aby ti odňal zbroj.

                                   Však slavný Hektór to spatřiv,

ihned vyšel mu vstříc, skrz vražednou vřavu se žena.

Nevyčkal Nestorův syn, byť mrštným byl válečníkem,

nýbrž prchl jak lev, jenž udělav nějakou škodu —

buďže byl od něho pes, neb pastýř při skotu zabit —

prchá, než pastýřů dav naň vyrazí, odevšad shluklý.

Tak syn Nestorův prchl, a za ním s Trójany Hektór,

nesmírný činíce křik, svá žalná házeli dřevce.

Pak teprv obrátil tvář, když přišel k zástupu druhů.

Trójané podobni lvům, již žerou syrové maso,

na lodi úprkem hnali a Diovu plnili vůli,

který nadbytek sil v nich vzbuzoval — Achaiům ducha

zchromoval, slávu a čest jim ztěžoval, Trójany nutkal,

neboť si raděj žádal, by velké dosáhl slávy

z Priama zrozený Hektór a planoucí nezmarný oheň

do lodí křivých vrhl, a Thetidě nesmírnou žádost

celou splniti moh‘ — vždyť čekal všemoudrý otec,

co by jen zahlédl zář, jak vyšlehne z hořící lodi,

poněvadž od té chvíle zas zpětný od lodí útěk

Tróům způsobit chtěl, však Danaům oslavu dáti.

Takový chovaje plán teď vzněcoval u lodí dutých

Hektora, z Priama rodem, jenž sám již po boji dychtil.

Zuřil jak kopiník Arés neb požár záhuby plný

v horách zuřívá někdy neb v hlubinách houštiny lesní:

pěnou okolo úst byl potřísněn, plameny z očí,

z děsných rekových brv, jen sršely — strašně se třásla

přilbice kolem spánků — jak zuřivě bojoval Hektór,

neboť Kronovec sám byl s nebes pomocník jeho,

Zeus, jenž Hektoru jen, z tak velkého hrdinů počtu,

dával slávu a čest — vždyť jenom kratičkou dobu

měl již na světě žíti, a osudnou hodinu smrti

silou Achilla vládce mu chystala bohyně Pallas.

Tehdáž achajský šik chtěl prolomit, pokusy čině,

kdekoli nejhustší zástup a nejlepší uviděl zbraně.

Nemohl přece ni tak jich prolomit, jakkoli toužil,

stáliť všichni jak zeď, druh při druhu, jako by stála

strmá, veliká skála, jež u tůně pěnivé trčíc,

čelí, když ostrých větrů se přiženou nárazy prudké,

čelí i vzdutým vlnám, jež bijí zuřivě do ní.

Taktéž Danaů voj jim vzdoroval, neprchal nikdo,

v dav však vrhl se rek, jenž celý plamenem zářil:

vřítil se v něj, jak nával vln, když do lodi vpadne,

zdvižený vichrem z mračen a vzbouřený — rázem tu celý

koráb se zahalí v pěnu a strašná vichřice větrů

do placht korábu hučí a plavec v duši se chvěje,

obavy pln, vždyť jen tak tak své uniká smrti.

Takto i Danaů duch byl hrůzou rozrýván v prsou.

Hektór jak lítý lev, jenž vrhne se na stádo skotu,

který v poloze nízké a na velké louce se pase,

bez počtu — jejich pastýř však není vycvičen ještě,

aby se o život krav dal v zápas naproti lvovi.

On sic po všechen čas buď v pozadí kráčí, neb v čele

zároveň se svým stádem, lev do středu vpadne a krávu

zadáví — druhý se skot dá na útěk.

                                                                 Podobně prchlo

zděšeně před Priamovcem a před Diem achajské mužstvo,

všechno — jen Perifétés byl zabit, hrdina z Mykén,

Kopreův milený syn, jenž od vládce Eurysthéa

k silnému Hérákléu kdys chodíval jakožto posel.

Z něho se narodil on, syn lepší z horšího otce

všemožnou zdatností svou, jak chrabrým bojem, tak během;

také rozumem svým byl k prvním v Mykénách řazen.

Hektoru tehdy ten muž dal dobýt oslavy vzácné:

když se chtěl obrátit nazpět, tu narazil na okraj štítu,

který nosíval sám, až po paty, k odrazu kopí,

o ten klopýtnuv tedy, pad naznak a na hlavě přilba

strašný vydala zvuk kol skrání padlého reka.

Bystře to spatřil Hektór a přiběhnuv, u něho stanul,

v prsa mu vrazil kopí a zabil ho na očích přátel,

kteří nemohli přec, byť truchliví pro druha svého,

pomoci — postrachem byl jim samým slavený Hektór.

Octli se před loďmi přímo, a krajní je ukryly lodi,

které vytáhli nejdál — a za nimi přitrhli Trójští.

Achajci od lodí svých, byť neradi, ucouvli tehdáž,

od prvních — u stanů svých však stanuli hromadně všichni,

aniž se rozptýlil lid vším táborem: stud je a bázeň

zdržely: na druha druh jen pořád hlasitě volal.

Avšak Gerénský kmet z nich nejvíce, Achaiů strážce,

horoucně každého žádal a při jeho rodičích prosil:

„Přátelé, mužové buďte a studem naplňte duši

přede vším lidem světa, a při tom si vzpomeňte každý

na své dítky a choť, svůj majetek, rodiče svoje,

ať je už naživě máte, či odešli v Hádovo sídlo —

při těch tedy teď já vás prosím, vzdálených odsud,

statečně v zápase stůjte — ó nedejte strhnout se v útěk!“

Řekl a každému z nich tím vzbudil bojovnou smělost.

Tehdáž temnoty mrak jim s očí Athéné sňala,

božský, a s obou stran jim jasné zasvitlo světlo,

stejně i se strany loďstva i se strany společné války:

Hektór, bojovník statný, i druhové spatřeni byli

od těch, co v pozadí stáli a účast neměli v boji,

jakož i od oněch všech, kdož válčili u lodí rychlých.

Aiantu, chrabrému reku, se dél již nechtělo v srdci

zároveň s ostatními se opodál zápasu držet,

nýbrž se po krytech lodních jal přecházet kročejem dlouhým,

velikou lodní žerdí v své pádné mávaje dlani,

spojenou pevnými kruhy a dlouhou dvacet dva lokte.

Jako když nějaký muž zná po koních uměle skákat,

kterýžto z mnohých koní jen čtyři si zvolí a spřáhne,

potom je rozžene s pláně a prudce je pohání k městu,

po hlavní silnici jeda — a mnozí s podivem na něj

hledí, muži i ženy, on pořád a s jistotou pevnou

s koně vždy na koně skáče a střídá je — koňové letí;

nejinak po četných krytech rek Aiás na lodích rychlých

chodil kročejem dlouhým a hlas mu až k nebesům sahal.

Pořád strašlivě křičel a nutkal danajské mužstvo

stanův a korábův svých být ochranou.

                                                                         Ale ni Hektór

nezůstal v hlučném davu svých krajanův oděných v krunýř.

Jako když plavý orel se na hejno křídlatých ptáků

rozletí v ráz, již na březích řek své hledají pastvy,

jeřábů, divokých hus neb labutí s dlouhými krky,

podobně vyrazil rek též na koráb temné přídy,

vyskočiv vstříc — syn Kronův, Zeus, jej zezadu tlačil,

rukou velikou velmi, a zároveň povzbudil mužstvo.

Opět zuřivý boj byl rozpoután u lodí rychlých.

Tehdy bys býval myslil, že čerství a nezmožitelní

spolu se srážejí v seč — jak s velkou válčili chutí.

Tyto pak válčící lid měl myšlenky: achajské mužstvo,

že již najisto zmar jich nemine, nýbrž že zhynou;

Trójanům ve hrudi duch zas doufal, každému zvláště,

lodi že zapálí ohněm a pobijí achajské reky.

Tak tam smýšleli v duchu a čelem si naproti stáli.

A již mořské lodi se za záď uchopil Hektór,

krásné, plující rychle, jež přivezla Prótesiláa,

do Tróje — v otcovskou zem však z Tróje ho nevezla nazpět.

O tuto válčíce loď, jak danajské mužstvo, tak trójské,

spolu se tváří v tvář tam hubili. — Takto pak ovšem

žádný na příval šípův a oštěpů nečekal v dáli,

nýbrž nablízku stáli, a odvahu majíce svornou,

sekyrou břitkého ostří a teslicí sváděli bitvu,

nebo i velkým mečem neb kopím o dvojím hrotu.

Mečů s krásnými jilci a zdobených černými pruhy

hojně jim padalo z rukou, a jiné padaly s plecí

mužů vedoucích boj — krev proudila po zemi černé.

Hektór, jak za kormu loď již popadl, pustit ji nechtěl,

hlavici v rukou maje, a volal na trójské mužstvo:

„Oheň! — A hromadný ryk teď zdvihněte zároveň všichni!

Zeus nám nyní dal den, jenž všecky nám nahradí jiné:

achajských dobýt lodí, jež připluvše bez vůle bohů,

nesmírné množství běd nám spáchaly — vinou však kmetů:

kdykoliv já jsem chtíval zde bojovat u zádí lodních,

kmeti mě zráželi vždycky a bránili trójskému mužstvu. —

Jestliže tenkráte Zeus nás zemdlíval, vidoucí v dálku,

nyní Olympan sám nás pobízí k tomu a pudí!“

Řekl, ti prudčeji vzpláli a na lid se achajský vrhli:

Aiás nemohl dél již vytrvat, střelami tísněn,

avšak couvl jen málo — vždyť myslil, že mu je zhynout —

na lávku o sedmi stopách a sešel s paluby lodní.

Tam tedy hrdina stál — však číhaje, oštěpem vždycky

od lodí odrážel muže, když nesl kdo nezmarný oheň,

pořád strašlivě křiče a nutkaje danajské mužstvo:

„Přátelé, danajští reci, již Areu sloužíte v bitvách,

druhové, mužové buďte a pomněte obrany rázné!

Mníme, že nějaký voj jest k naší ochraně vzadu? —

Či snad pevnější zeď, jež mužům odvrátí zhoubu?

Není tu nablízko město, kol s pevnými věžemi v hradbách,

v němž by nás ochránil lid, jenž mohl by vítězství zjednat:

tady jsme, na trójské pláni, a Trójští jsou oděni v krunýř_,_

s širým za zády mořem a vzdáleni otcovské země!

Pročež v rukou je spása a nikoli v chabosti války!“

Řekl a divou silou svým ostrým dorážel kopím:

jestliže z Trójanů někdo se k dutým korábům blížil

se žhoucím ohněm v rukou dle rozkazu Hektora vládce,

Aiás čekaje na ně, svým dlouhým je ubíjel kopím.

Dvanáct v popředí lodi jich proklál, docela zblízka.
