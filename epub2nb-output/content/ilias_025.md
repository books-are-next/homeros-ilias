---
title: |-
  ZPĚV
  XVIII.
contentType: prose
---

  

Tak tam sváděli boj jak plamen plápolající.

Střelhbitý Nestorův syn, když k Achillu s poselstvím přišel,

  

u lodí zahnutých vzhůru, v jich popředí, hrdinu zastal,

  

kterak na mysli tušil, co právě se skutečně sběhlo.

  

Potom však, úzkosti pln, děl ke své zmužilé duši:

„Podivno! Copakže zas lid Danaů kadeří dlouhých

  

žene se nazpět k lodím a ve zmatku rovinou pádí?

  

Že mi to bozi teď bol již poslali, žalostný srdci! — —

  

Jako mi rodička má kdys podrobnou zjevila věštbu,

  

kterak mi z krajanů mých, ten nejlepší, za mého žití

  

rukama trójských mužů prý opustí sluneční světlo!

Že to už Menoitiovec je zbaven života svého!! —

  

Odvážný! — Vždyť jsem mu kázal, by odvrátil planoucí požár,

  

potom však k lodím se vrátil a neválčil s Hektorem silou!“

Co on přemýšlel takto i ve svém srdci i v mysli,

  

statného Nestora syn v tom přišel k Achillu zblízka,

  

vřelé proléval slzy a řekl mu bolestnou zprávu:

  

„Chrabrého Pélea synu, ó žel — teď nesmírně smutnou

  

uslyšíš ode mne věc, jež nikdy se neměla státi!

  

Mrtev Patroklos jest — kol těla se rozzuřil zápas,

  

holého — poněvadž zbroj má Hektór jiskřící přilbou.“

Takto mu děl — vtom zármutku mrak jej zahalil černý:

  

nabral si tmavého prachu a oběma rukama svýma,

  

vsypal jej na svou hlavu a krásné si zohyzdil líce;

  

na říze nebeské krásy se černý zavěsil popel,

  

sám pak do prachu klesl, a roztažen — velikán velký —

  

ležel a škubal si vlasy a milýma rukama hyzdil.

Dívky, jichž Achilleus kdysi a Patroklos nabyli z plenu,

  

hlasitě vykřikly bolem a ze stanu, zármutku plny,

  

k Achillu, chrabrému reku, se sbíhaly, bušíce prudce

  

rukama do svých ňader, a všechněm se kolena třásla.

Antiloch s druhé strany zas běduje proléval slzy,

  

přítele za ruce drže, jenž stenal v zmužilém srdci,

  

neboť ho pojala hrůza, že mečem hrdlo si protkne. —

Pak teprv zalkal strašně.

### Thetis u Achillea

  

                                                     Jej slyšela vznešená matka

  

v hlubinách mořských vod, jsouc u svého starého otce.

Ihned zalkala Thetis a bohyně shlukly se kolem,

  

veškeré Néréovny, jež v mořských hlubinách dlely.

  

Byla tam Kýmodoké a Thaleia, byla tam Glauké,

  

Nésaié, Speió a Thoé i Halié výrazných zraků,

  

byla tam Kýmothoé i Aktaié, Limnóreia,

  

Melité, Iaira také, i Agaué, Amfithoé,

  

Ferúsa, Dýnamené a Dótó s nimi a Prótó,

  

Dóris a Dexaméné a Panopé, Kallianeira,

  

byla tam Amfinomé a přeslavná Galateia,

  

Némertés, Apseudés také, a s nimi též Kallianassa,

  

byla tam Ianassa a Klyméné, Ianeira,

  

Óreithýia a Maira a bohyně pletenců krásných,

  

Amathýia a jiné, jež v mořské hlubině byly.

Jimi se bělostná sluj jen hemžila — nymfy pak vesměs

  

bušily do svých ňader, a Thetis počala nářek:

  

„Néréovny, mé sestry, ó poslyšte, abyste všecky

  

věděly poslouchajíce, co bolů se tají mi v prsou!

  

Ach, jak nešťastná jsem, já ubohá rekova matka!

  

Zrozen ze mne byl syn, muž hrdinský, nad jiné silný,

  

z reků nejlepší všech. Ten vypučel podobný stromku.

  

Když pak vypěstěn byl jak strůmek v záhybu sadu,

  

pak jsem do Tróje já jej poslala na křivých lodích,

  

aby tam s Trójany válčil. — Však já ho už nespatřím doma,

  

neboť se nevrátí víc v dům statného Pélea otce!

Dokud však na světě žije a vidí sluneční světlo,

  

má jen žal — já nemohu nic být pomocna jemu. —

Avšak já již půjdu — chci spatřit syna a slyšet,

  

jaký stihl ho žal, když přece je od války vzdálen.“

Když již skončila Thetis, šla z jeskyně. — Ostatní všecky

  

plačíce kráčely s ní — jim mořské couvaly vlny.

Jakmile mořské nymfy již do Tróje hrudnaté přišly,

  

na břeh vkročily řadou, jak vystouply, na kterém hustě

  

koráby Achilleovy kol vůdcova korábu stály.

K němu, an vzdychal z hloubi, tu přistoupla vznešená matka,

  

ostrým zalkala hlasem a chopila synovu hlavu,

  

potom žalostně kvílíc, mu pravila perutná slova:

„Copakže pláčeš dítě? Proč bolest ti do srdce padla?

  

Povídej, netaj mi nic! Tvé přání splněno přece,

  

jak sis to od Dia sám byl vyprosil, pozdvihnuv ruce,

  

aby byl achajský lid sem k zádím korábů zahnán,

  

po tobě touhou prahna — a krušné útrapy zažil.“

Achilleus rychlý v běhu jí odvětil, vzdychaje z hloubi:

  

„Ovšemže Olympský Zeus mé přání mi vyplnil, matko —

  

jaký však z toho mám zisk, když milý soudruh mi zhynul,

  

Patroklos, jehožto já jsem z druhů nejvíc si vážil —

  

stejně jak vlastní hlavy! —

  

                                                  Ten zahynul! — Výzbroj mu Hektór

  

odebral, zabiv ho v bitvě — tu obrovskou — hotový zázrak —

  

krásnou, již za skvostný dar kdys Péleus od bohů dostal,

  

v den, v němž v lidské tě lůžko, ač bohyni, uvrhli bozi!

  

— — —

Měla jsi zůstat doma a u bohyň bydlících v moři,

  

rovněž i lidskou choť měl raděj vzíti si Péleus!

  

Takhle však bez počtu muk též tebe teď na duši tíží,

  

pro smrt milého syna, jejž nikdy už nespatříš doma,

  

neboť se nevrátím víc — vždyť nechce už ani mé srdce

  

žíti a s lidmi tu být zas pospolu, kdyby snad neměl

  

Hektór, mým oštěpem sklán, svůj život ztratit a takto

  

za zbraň, Patroklu vzatou, mi řádnou pokutu splatit.“

Thetis pak roníc slzy mu dala zas odpověď tuto:

„Ó — pak podle těch slov bys nebyl naživě dlouho!

  

Hned totiž po Hektorovi jest určen ti života konec!“

Achilleus rychlý v běhu, pln nevole, odvětil takto:

  

„Na místě mrtev chci být — když neměl jsem příteli svému

  

přispět v hodině smrti!

  

                                             Tak daleko od vlasti vzdálen

  

zhynul — a já tam nebyl, bych odvrátil od něho zhoubu!!

  

— — —

Teď, když není už možná, bych do milé otčiny přišel,

  

když jsem ni Patroklu svému ni druhům ochráncem nebyl,

  

kterých veliký dav jest pobit Hektorem slavným,

  

nýbrž tu při lodích sedím, jsa marným břemenem země,

  

ač jsem takový rek, jak z Achaiů oděných kovem

  

žádný ve válce není — ač na sněmu lepší jsou jiní — —

  

— — —

Ó kéž každý svár jest vyhlazen z lidí i z bohů,

  

jakož i hněv, jímž k prudkosti vzplá též rozvážný člověk,

  

hněv — jenž sladší než med, když člověku do hrdla stéká,

  

kvapem v mužově hrudi jak pára se do výše zvedá! — —

Takto mě Achaiů král byl rozhněval, vládyka mužstva. —

Co však stalo se dřív, již nechejme — ač je nám krušno —

  

vášeň pak ve hrudi své již potlačme — vždyť je to nutné!

Půjdu však teď, bych sklál té drahé hlavičky vraha,

  

Hektora — svou však smrt já podstoupím, kdykoliv ráčí

  

Kronovec na mne ji poslat i druzí bohové věční.

Neušelť, neušel přec sám silný Héráklés smrti,

  

který Kronovci kdys byl nejdražší, Diovi vládci,

  

nýbrž ho přemohl osud a prudká Héřina zloba.

Právě tak já, když podobný los jest tedy mi určen,

  

ležet budu, až umru — teď vzácné slávy chci dobýt,

  

abych z Trójanek mnohou i z Dardanek štíhlých v boku

  

přiměl, s něžných tváří si oběma rukama svýma

  

žalnou setříti slzu a hlasitě zalkati bolem;

  

poznajíť, kterak jsem já již dlouho se vzdaloval války!

Od boje, ač mě máš ráda, mne nezdržuj — není to možno!“

Thetis třpytivých nohou mu na to zas pravila toto:

  

„Jistě to, milý synu, je pravdivé — není to chyba,

  

druhům pomáhat v tísni a odvracet záhubu náhlou —

  

ale tvá krásná zbroj jest nyní majetkem Tróů,

  

bronzová, samý lesk, v níž Hektór jiskřící přilbou

  

oděn je na plecích sám, pln hrdosti. —

  

                                                                        Dlouho však, pravím,

  

nebude pyšnit se jí, vždyť smrt jest jemu již blízká.

  

Ty však do vřavy války se nijak nepouštěj ještě,

  

dokud na vlastní zrak bys nespatřil, že jsem zas přišla,

  

neboť ráno se zas sem navrátím, s východem slunce,

  

nesouc překrásnou zbroj, již vyrobí Héfaistos vládce!“

  

Takto mu pravila Thetis a odešla od syna svého,

  

potom k mořským nymfám, svým sestrám, pravila toto:

  

„V mořský hluboký klín teď _vy_ se zas ponořte všecky,

  

abyste mořského starce a otcovo spatřily sídlo,

  

jemu pak povězte všecko!

  

                                                  Já na Olymp vysoký nyní

  

k vladaři Héfaistu půjdu, zda slavný umělec svolí,

  

skvostnou zářící zbroj dát milému synovi mému.“

  

Řekla a do hlubin mořských se ihned vnořily nymfy.

  

Thetis třpytivých nohou šla opět na širý Olymp,

  

skvostnou zářící zbroj chtíc přinést milému synu.

  

Nohy ji na Olymp nesly.

### Achilleus zachrání mrtvolu Patroklovu

  

                                                  Však zatím achajské mužstvo

  

Hektorem, zhoubcem mužů, jsouc tísněno, s úpěním hrozným

  

k lodím a k Helléspontu již na svém útěku přišlo.

Nebyl by z četných střel lid Danaů holení krásných

  

vyrval padlého reka, jenž Achillu soudruhem býval,

  

neboť mužstvo i koňstvo již opět mrtvolu stihlo,

  

zvlášť však Priamův syn svou silou podobný ohni.

Třikráte statný Hektór jej odzadu za nohy chopil,

  

žádostiv odvléci tělo, a mohutně na Tróy volal,

  

Aianti třikráte již jej zahnali od jeho těla,

  

oděni v obranu ráznou — on trvale, věře své síle,

  

jednak se v bojovný ryk naň vrhával, jindy se opět

  

zastavil, nesmírně křiče, však dozadu necouval vůbec.

Nemůže plavý lev být od těla zvířete zahnán

  

pastýři venkovskými, když velkým hladem je týrán —

  

podobně od druha svého jej nemohli zastrašit nijak,

  

Hektora, z Priama rodem, dva Aianti, váleční reci.

Byl by ho přec jen vyrval a dosáhl nesmírné slávy,

  

vtom však rychlá jak vítr, tam s Olympu přiběhla Íris,

  

poselství Achillu nesouc, by neváhal do boje vyjít —

  

za zády bohův a Dia, jen od Héry vyslána byvši —

  

Íris přistoupla k němu a pravila perutná slova:

  

„Povstaň, Péleův synu, jenž nejstrašnější jsi z mužů,

  

na pomoc Patroklu spěš — jest o jeho mrtvolu právě

  

strašný u lodí boj, v němž jeden druhého hubí:

  

brání se achajské mužstvo a zápasí o tělo padlé,

  

Trójané útočí na ně, by vyrvali mrtvolu jeho

  

do Tróje šlehané větry — však obzvlášť slavený Hektór

  

dychtí odvléci jej: jest žádostiv utít mu hlavu

  

od jeho měkké šíje a potom ji nabodnout na kůl.

Vzhůru, a neleň už dél! Nechť hrůza ti naplní srdce,

  

že by se trójským psům měl přítel pochoutkou státi:

  

bude to potupa _tvá__,_ když zohaven bude nám vrácen!“

Slavný Achilleus rychlý jí na to dal odpověď tuto:

  

„Kterýpak, Írido božská, tě z bohů s poselstvím vyslal?“

Íris rychlá jak vítr mu na to zas pravila toto:

  

„Sama mě Diova choť sem poslala, vznešená Héré —

  

neví docela nic syn Kronův vládnoucí s výše,

  

nevědí ostatní bozi, již na sněžném Olympu bydlí.“

Achilleus rychlý v běhu jí odvětil těmito slovy:

  

„Jak mám do vřavy jít, vždyť zbroj mou Trójané mají!

  

Také milená matka mi brání do boje vyjít,

  

dokud na vlastní zrak bych nespatřil, že sem zas přišla,

  

slibujíc, od Héfaista mi přinést překrásnou výzbroj.

Nikoho jiného neznám, v čí zbroj bych skvostnou se oděl,

  

leč jen jediný štít, jejž nosí veliký Aiás,

  

ale on sám, jak mním, jest v předních vojínů řadách,

  

o tělo druhovo válče a kopím ve vřavě zuře.“

  

Íris rychlá jak vítr mu na to zas pravila toto:

  

„Dobře i samy to víme, že skvostná ti odňata výzbroj,

  

avšak přece i tak vkroč k příkopu, na oči Tróům,

  

zdali by, strachem z tebe, snad zděšeni přestali válčit,

  

aby se danajský lid zas zotavil, chrabré to mužstvo,

  

z velkých nesnází svých — byť na krátko, oddech to přece!“

Íris, rychlá v běhu, se vzdálila po těchto slovech.

Diovi milý rek byl poslušen — bohyně Pallas

  

aigidu, zdobenou střapci, mu vložila na silná plece,

  

potom bohyně jasná kol hlavy mu prostřela oblak,

  

zlatý, a nad hlavou jas v něm nítila, zářící vůkol.

Jako když valí se kouř až k nebesům, stoupaje z města,

  

zdaleka, z jakés výspy, již obléhá nepřátel vojsko,

  

měšťané po celý den tam v hrozném zápase lítém

  

bojují s městských zdí, však jakmile zapadne slunce,

  

zaplanou četné ohně, kol dokola — do výše záře

  

plápolá vyšlehující, by zřeli ji sousedé vůkol,

  

zdali by připluli s loďmi a mstiteli zhouby se stali,

  

podobně sahala zář až k nebesům s rekovy hlavy.

K příkopu Achilleus přišel, jda ode zdi — k Achaiům ovšem

  

nešel, vždyť mateře své měl na mysli rozvážnou radu.

  

Tam pak stanul a vzkřikl, a zvlášť zas bohyně vzkřikla,

  

Pallas, a trójský lid byl přiveden ve velký zmatek.

Jak zní přejasný hlas, když polní zazvučí trubka,

  

jestliže svírá hrad voj nepřátel hubících život,

  

podobně Achillův hlas kol dokola přejasně zazněl.

Jakmile Achillův zvuk, ten kovový, zaslechli Trójští,

  

všechněm zachvěl se duch. — Též koňové půvabné hřívy

  

povozy točili zpět, vždyť duch jim předvídal zhoubu.

  

Vozkové zmateni byli, když viděli nezmarný oheň,

  

jak ten strašlivý žár plá nad hlavou chrabrého reka:

  

Pallas jiskrných zraků jej totiž nítila nad ním.

Třikrát Achilleus božský tam zahoukl za příkop mocně,

  

třikrát spojenci slavní i Trójané upadli v zmatek.

Dvanáct šlechtických mužů tam tenkrát pozbylo žití

  

ve zmatku vlastních vozův a oštěpů.

                                                                Achajci zatím

  

vyrvali z dosahu střel trup Patroklův k radosti vlastní,

  

pak jej na lůžko dali.

  

                                       Tu milí jej obstoupli druzi,

  

plačíce — uprostřed nich pak slavný Achilleus rychlý

  

vřelé proléval slzy, když uzřel věrného druha,

  

kterak na marách jest, jak kopím je usmrcen ostrým —

  

vždyť jej sám byl poslal i se svými koňmi a vozem,

  

do války — avšak zpět jej neměl přivítat více.

Héliu neúmornému tu Héré výrazných zraků,

  

vznešená, rozkaz dala, by zapadl do Ókeanu —

  

Hélios zapadl nerad — i nechali Achajci slavní

  

konečně prudké vřavy a všechněm společné války.

### Sněm Trójanů. Púlydamás

  

Rovněž i trójský lid, když nechal zuřivé seče

  

a když rychlé koně si od svých vypřáhl vozů,

  

večeře nechal stranou a ihned se do schůze sešel.

Zpříma tam na sněmu stáli, a žádný odvahy neměl

  

sednout — zachvátilť strach z nich každého, neboť se zjevil

  

Achilleus — dlouhý čas byl trudného válčení vzdálen.

Rozumný Púlydamás k nim počal veřejně mluvit,

  

Panthoův syn, jenž nazad i vpřed sám jediný viděl.

  

Byl též Hektorův druh, vždyť jedné se zrodili noci:

  

jeden vynikal radou, a druhý kopím byl mistr.

Tento, muž moudré mysli, se ujal slova a pravil:

  

„Přátelé, uvažte dobře — kol dokola — _já_ aspoň radím

  

nyní do města jíti a jasné nečekat Zory

  

na pláni, poblíž lodí — jsmeť daleko od hradeb městských!

Dokavad na slavného byl rozhněván Agamemnona,

  

tento zde muž — byl snadnější boj, jejž s Achajci vedem.

  

Mělť jsem radost i já, když spal jsem při lodích rychlých,

  

doufaje, jistě že už jim zaberem prohnuté lodi.

  

Teď však veliký strach mám z Achilla, rychlého reka!

  

Jaký Achillův duch jest násilný, nebude chtíti

  

zůstat na pláni tuhle, kde achajské vojsko i trójské,

  

vprostřed, jedni i druzí, se s rovnou prudkostí bijí —

  

naopak: o město naše a o ženy povede zápas!

Pročež vraťme se k městu! — Ó věřte mi! — Bude to takhle:

  

nyní Achilleus rychlý byl ovšem zadržen nocí,

  

božskou — jestliže nás však zastihne na pláni tady,

  

za jitra vyraze na nás, zas v brnění, dobře ho každý

  

pozná a bude pak rád, když vrátí se do svaté Tróje —

  

prchne-li! — Mnohé z Tróů pak psové a supové snědí.

  

O kéž o věcech těch bych nemusil slyšeti nikdy!

  

Chcete-li tedy mých slov, byť s bolestí, poslušní býti,

  

na sněmu zadržme lid teď za noci — městu pak hradby

  

s věžemi, vysoká brána a ku bráně přilehlá vrata,

  

vysoká, hlazená krásně a zavřená, k ochraně budou!

  

Zrána pak, za svítání, až brnění na sebe vezmem,

  

staneme na hradbách svých.

  

                                                       Pak běda mu, bude-li chtíti

  

od lodí vytrhnout na nás a o město bojovat s námi — —

  

však se zas vrátí k lodím, až spřežení vysokých šíjí

  

zchvátí všemožným během, jak na město útočit bude!

Avšak dovnitř vniknout mu nijak zmužilost nedá;

  

také ho nezboří nikdy — dřív rychlí psové ho snědí!“

Posupně pohleděv naň, děl Hektór jiskřící přilbou:

  

„Púlydamante, co’s děl — toť nijak milé mi není!

  

Radíš nám couvnout nazpět a uvnitř města se zavřít!

Ještě-li nemáte dost — být v hradbách zavřeni stále!?

  

Všecken smrtelný lid přec říkal v dřívějších dobách,

  

kterak Priamův hrad jest bohat zlatem a bronzem!

  

Teď však poklady krásné už z našich zmizely domů:

  

do luzné Méonie a Frygie přemnoho zboží

  

prodejem odchází stále, když Kronovec zanevřel na nás.

Avšak teď, když právě mi dal syn lstivého Krona

  

u lodí dobýt slávy a Danajce zatlačit k moři — — —

  

bláhovče, takových rad již před lidem neříkej nahlas!

  

Nesmí nikdo tvých slov být poslušen — nesvolím k tomu!

Pročež nyní se tím, jak poradím, spravujme všichni!

  

Snězte teď — ovšem v četách — svou večeři, v táboře tady,

  

potom pomněte stráží, a každý bedlivě bděte! —.

  

Jestliže někoho z Tróů tak přespříliš majetek mrzí,

  

seber a lidu ho dej — nechť společnou hostinu mají!

  

Bude přec líp, když stráví jej lid než danajské vojsko!

  

Zrána pak, za svítání, až brnění na sebe vezmem,

  

u jejich dutých lodí se v prudkou pustíme bitvu.

Jestliže Achilleus slavný již opravdu u lodí povstal,

  

hůř se mu, bude-li chtít, pak povede — nepřehnu před ním

  

ze srážky plné smutku — než já se mu postavím směle! —

  

ať by již on neb já lesk slávy si odnesl z boje:

  

společnýť válečný bůh, jenž vraždí toho kdo vraždí!“

Takto k nim Hektór mluvil, a Trójané k pochvale vzkřikli —

  

bláhovci! — bohyně Pallas jim nadobro odňala rozum:

  

s Hektorem jevili souhlas, ač dával radu jim špatnou,

  

žádný s Púlydamantem, jenž radu jim vymýšlel vzácnou.

V táboře večeři svou pak pojedli.

### Nářek nad Patroklem

  

                                                                     Achajci zatím

  

kvílili po celou noc kol Patrokla, plačíce žalně.

Achilleus uprostřed nich pak začal hlasitý nářek,

  

na hruď milého druha své vražedné položiv ruce,

  

vzdychaje často a prudce jak s bradou mohutnou lvice,

  

které myslivec kdys byl vybral lvíčata tajně

  

z hlubin houštiny lesní. Ta pozděj přijde a truchlí,

  

proběhá údolí mnohá a po stopě lovcově pátrá,

  

zda by ho nalezla někde, a vztekem zuřivým soptí.

Podobně vzdychal z hloubi a ke svým se vojínům ozval:

  

„Hleďte, já v onen jsem den jen marné prohodil slovo,

  

tenkrát, když v paláci svém jsem těšil druhova otce:

  

děl jsem, že do Opoenta mu přivedu ve velké slávě

  

syna, až Ílion zboří a dostane z kořisti podíl.

  

Avšak Kronovec Zeus všech záměrů neplní lidem. —

  

Tutéž zbrotiti zem nám oběma určeno bylo,

  

v trójské krajině, tady! — vždyť já se už nevrátím více!

  

Péleus, starý ten jezdec, mne ve svém nespatří domě,

  

Thetis mne nespatří máť — vždyť tady mě pokryje země!

Když tedy, Patrokle můj, až po tobě pod zemi půjdu,

  

nevzdám poctu ti dřív, než Hektora, chrabrého reka,

  

hlavu a krásnou zbroj sem přinesu, vraha to tvého.

V popředí hranice tvé pak trójským dvanácti synům,

  

vzácným, podřežu hrdla, jsa pro tvou rozhněván zhoubu.

Zatím u křivých lodí mi budeš bez pohřbu ležet,

  

dívčiny štíhlé v boku, i trójské i dardanské, budou

  

plakat ve dne i v noci a nad tebou roniti slzy,

  

kterých jsme dobyli kdys svým dlouhým kopím a silou,

  

kdykoli zámožná města jsme bořili smrtelným lidem.“

Pravil a soudruhům svým pak slavný Achilleus velel

  

trojnohý velký kotel dát na oheň, aby co nejdřív

  

Patrokla umýt mohli a krvavou ssedlinu spláchnout.

Druhové kvapili dát ten kotel na oheň žhoucí,

  

nalili do něho vody a vespod topili dřívím:

  

plápolal velký žár kol trojnože, voda se hřála.

  

Ale když v lesklém kotli již voda se počala vařit,

  

tehdy mu omyli tělo a natřeli olejem mastným,

  

devítiletou mastí mu plnili na těle rány,

  

pak jej na lože dali a jemným přikryli plátnem,

  

celého, od hlavy k nohám, a bílým rubášem svrchu.

Achilleus rychlý v běhu a veškeří krajané jeho

  

kvílili po celou noc kol Patrokla, plačíce žalně.

K Héře tu promluvil Zeus, své sestře a zároveň choti:

  

„Přece’s provedla svou, ó vznešená, výrazných zraků!

  

Rychlého reka jsi v boj zas vzbudila — teď je už jisto,

  

vlastní že synové tví jsou Achajci kadeří dlouhých.“

Bohyně výrazných zraků mu pravila, vznešená Héré:

  

„Jaké’s to pravil slovo, ty Kronův přehrozný synu!?

  

Vždyť přec i každý _člověk_ smí jinému provésti něco,

  

který jen smrtelný jest, jenž tolik důvtipu nemá,

  

proč bych nesměla já — jež, myslím, první jsem z bohyň,

  

ježto jsem téhož rodu a protože slovu tvou ženou,

  

ty pak, Zéve, jsi král všech nesmrtných bytostí božských —

  

Trójanům přistrojit pád, když na ně jsem pojala záští!?“

  

Taková byla jich řeč, již navzájem mluvili k sobě.

### Nová zbroj Achilleova

  

Thetis třpytivých nohou již vcházela v Héfaistův palác,

  

hvězdnatý, nezrušitelný a z božských nevznešenější,

  

bronzový, který si sám byl zrobil Héfaistos chromý.

Našla ho v pilné práci, jak zpocen kol měchů se toče,

  

trojnože, celkem dvacet, si uměle zhotovit hleděl,

  

aby mu u stěn stály, kol dokola výstavné síně.

  

Ke každé jejich noze pak připojil kolečko zlaté,

  

aby mu do schůzí bohův i samoděk dojeti mohly,

  

odkudž by na místo své zas jezdily — hotový zázrak.

Celkem je hotovy měl, jen scházela ozdobná ucha:

  

právě je připojit hodlal a koval příhodné nýtky.

Zatím co taková díla tam hotovil umělou myslí,

  

Thetis třpytivých nohou se vtom již blížila k němu.

Charis, vyšedši z domu, ji zahlédne, závojem krytá,

  

krásná, již přeslavný bůh měl za ženu, dovedný mistr,

  

vřele jí pravici tiskne, dí slovo a promluví takto:

„Copak že přišla jsi k nám, ó Thetido s oděvem dlouhým,

  

milá, nad jiné ctná? — Vždyť jindy sem nechodíš často!

  

Avšak vejdi jen k nám, bych dala ti jídlo a pití!“

Pravila bohyně jasná a Thetidu zavedši dovnitř,

  

na křeslo, zdobené stříbrem, ji pozvala v komnatě sednout,

  

úpravné, velice krásné, jež vespod podnožku mělo,

  

hned pak volala muže a umělci slavnému řekla:

„Héfaiste, honem pojď sem, vždyť Thetis chce od tebe něco!“

Na to jí přeslavný bůh zas pravil, dovedný mistr:

  

„Aj, toť vznešenou máme a ctěnou bohyni v domě,

  

která mě v ochranu vzala, když trpěl jsem hlubokým pádem

  

z vůle mé nestoudné matky, jež chtěla mě odstranit tajně,

  

poněvadž jsem byl chromý.

  

                                                     Tu býval bych vytrpěl strasti,

  

Thetis však s Eurynomou mě v mořský přijaly záliv,

  

dcerou to Ókeanovou, jenž opět do sebe vtéká.

Tam jsem po devět let jim koval přemnohé skvosty,

  

přezky a vinuté brože a kalíšky, řetízky na krk,

  

v jejich prostorné sluji, a hučivě pěnil a šuměl

  

Ókean, nesmírný proud, kol dokola naprosto nikdo

  

nevěděl o tom z bohův a žádný z pozemských lidí,

  

Thetis jen s mořskou nymfou, jež ve svou mě ochranu vzaly.

Ta teď přichází k nám.

  

                                                  Jest svatá povinnost moje

  

Thetidě kadeří krásných se za život odplatit cele.

Teď však, manželko má, jí předlož jídlo a pití,

  

já zatím kovářský měch dám se vším nářadím stranou!“

Pravil funící obr a ihned se od špalku zdvihl,

  

kulhaje — tenká lýtka jen stěží se viklala pod ním.

Odstavil od ohně měchy, a veškero nářadí svoje,

  

kterým pracoval teď, zas do truhly stříbrné složil.

  

Ruce pak nakonec obě i obličej omýval houbou,

  

také mohutnou šíji a široká zarostlá prsa.

  

Oblékl šat, vzal pádnou hůl, pak ze dveří vyšel,

  

kulhaje, šly s ním služky a byly mu podporou v chůzi,

  

ze zlata — živým dívkám však úplně podobny byly:

  

v prsou rozum jim jest, jest hlas v nich, v nich je i síla,

  

znají i umělé práce, jimž věční je učili bozi.

S námahou, po boku jdouce, jej držely — Héfaistos belhal

  

k místu, kde Thetis byla a na lesklém seděla křesle,

  

vřele jí pravici stiskl, děl slovo a promluvil takto:

„Copak že přišla jsi k nám, ó Thetido s oděvem dlouhým,

  

milá, nad jiné ctná — vždyť jindy sem nechodíš často!

  

Pověz, co na mysli máš, mé srdce mi káže to splnit,

  

jestliže mohu to splnit a vůbec splnit to možno!“

Thetis pak, roníc slzy, mu dala zas odpověď tuto:

  

„Zkusila některá někdy, co vůbec je v Olympu bohyň,

  

tolik ve hrudi své, ó Héfaiste, žalostných trampot,

  

kolik ze všech bohyň mi Kronovec přisoudil strastí?

  

Neboť z bohyň mořských mě jedinou podrobil muži,

  

Péleu, z Aiaka rodem. — I snesla jsem lidské to lůžko,

  

velmi, ach nerada velmi! — Ten smutným vysílen stářím

  

leží v paláci svém. — Teď přidal trampoty jiné:

Syna mi Olympský Zeus sic zrodit a vychovat popřál,

  

z hrdinů nejlepšího — ten vypučel podobný stromku.

Když pak vypěstěn byl jak strůmek v záhybu sadu,

  

pak jsem do Tróje já jej poslala na křivých lodích,

  

aby tam s Trójany válčil. — Však já ho už nespatřím doma,

  

neboť se nevrátí víc v dům statného Pélea otce!

Dokud však na světě žije a vidí sluneční světlo,

  

má jen žal — já nemohu nic být pomocna jemu:

Dívku, již v čestný mu dar kdys danajští synové dali,

  

tu mu zas Achaiů král v své přemoci uchvátil z rukou.

  

Pro tu on velmi se trápil a kormoutil.

  

                                                                        Achajce zatím

  

zahnalo trójské mužstvo až do lodí — ani jim vůbec

  

nedalo vyjíti z nich.

  

                                      Pak přední ho prosili vůdci,

  

velice četné dary, a vzácné, nabízejíce.

Tehdáž Achilleus sám sic zamítl odvrátit zkázu,

  

avšak vlastní zbroj dal Patroklu, příteli svému,

  

načež ho do bitvy poslal a četné mužstvo mu přidal.

Po celý den pak boj kol Skajské sváděli brány.

  

Byli by trójský hrad tam zbořili, kdyby byl Foibos

  

silného Menoitiovce, jenž množství pohubil lidu,

  

nezabil v předních řadách a Hektoru oslavy nedal.

Proto tu objímám teď tvá kolena, zdali bys nechtěl

  

ochotně přilbu a štít dát synovi krátkého věku,

  

také holeně krásné, jež k nohám by vázaly spony,

  

brnění též — vždyť zbroj, již míval, ztratil mu přítel,

  

od Tróů sklán.

  

                            Teď zármutku pln, syn na zemi leží.“

Na to jí přeslavný bůh zas pravil, dovedný mistr:

  

„Vzmuž se a o tuto věc v svých prsou starostí neměj!

  

Kéž bych mohl tak jistě jej před smrtí, zármutku plnou,

  

daleko skrýt, až hrozný los jej postihne jednou,

  

jakože dostane zbroj, jíž kráse by jistě se mnohý

  

z lidstva, jež přečetné jest, pak podivil, kdo by ji spatřil.“

  

Pravil a nechal ji tam.

  

                                          Pak ke svým přikročil měchům,

  

rychle je obrátil k ohni a pak jim dmýchati kázal.

  

Dvacet celkem měchů mu dmýchalo na jeho pánve,

  

příhodné do ohně proudy dle potřeby vydechujíce:

  

silný, by v pospěchu díla byl po ruce, jindy zas slabý,

  

vždycky, jak Héfaistos chtěl, jak po každé žádalo dílo.

  

Házel do pánví cín, pak měď též nezlomitelnou,

  

stříbro a vzácné zlato.

  

                                           Hned potom Héfaistos vložil

  

na špalek kovadlo velké a pádné kladivo silné

  

chopil pravicí svou, však levicí uchopil kleště!

### Štít

  

Velký a pevný štít bůh vyráběl ze všeho nejdřív,

  

kruhem jej umělé robil a lesklou obrubou vroubil,

  

trojitou, samý třpyt, pak řemen pobitý stříbrem.

Vrstev veliký štít měl patero, na ploše jeho

  

ozdobné obrazy mnohé svou umělou vyráběl myslí:

### Ostatní zbroj

  

Když však byl od boha štít již vytvořen, velký a pevný,

  

zrobil mu také krunýř, jenž svítil nad záři ohně,

  

zrobil i těžkou přilbu a ke skráním přilehlou dobře,

  

úpravnou, velice krásnou, a zlatý připevnil chochol,

  

zrobil i holeně krásné, jež vytvořil z táhlého cínu.

Když již zhotovil zbroj, ten slavný, dovedný mistr,

  

ihned ji vyzdvihl z dílny a před matku rekovu složil.

Thetis pak hned jak jestřáb se s Olympu sněžného snesla

  

se zbrojí od Héfaista, jež jasným jiskřila leskem.
