---
title: ZPĚV XIX\.
contentType: poetry
---

<section>

Zora když v rouše jak šafrán se od proudův Ókeanových

</section>

<section>

zdvíhala, nesouc světlo i věčným bohům i lidem,

</section>

<section>

Thetis se blížila k lodím a božské nesla tam dary.

</section>

<section>

Zhlédla, jak milený syn v svém objetí Patrokla maje,

</section>

<section>

hlasitě nad ním pláče, a četní druzi kol něho

</section>

<section>

slzeli s ním.

</section>

<section>

             V jich střed vtom vstoupí bohyně jasná,

</section>

<section>

vřele mu pravici stiskne, dí slovo a promluví takto:

„Jeho tu, milé dítě, již nechejme, ač je nám krušno,

</section>

<section>

ležet, když po vůli boží již jednou života pozbyl!

</section>

<section>

Ty však skvostnou tu výzbroj, a překrásnou, od boha přijmi,

</section>

<section>

jakou žádný člověk až dosud na plecích neměl!“

Tak tedy bohyně řekla a od boha Héfaista výzbroj

</section>

<section>

složila před synem svým — zbroj zařinkla, lepé to dílo.

Všechen tu Achillův lid jat zděšením, odvahy neměl

</section>

<section>

žádný pohledět na ni — a ucouvli.

</section>

<section>

                         Sotva ji zhlédl

</section>

<section>

Achilleus, prudký vztek v něm zahořel, v hlavě mu oči

</section>

<section>

z víček hrozným žárem jak ohnivou zableskly září;

</section>

<section>

z bohatých skvostných darů se těšil, drže je v rukou.

Ale když dost již dlouho se nadíval na skvostné dílo,

</section>

<section>

ozval se ke své matce a pravil perutná slova:

„Zbroj tu mi, matko, dal bůh, vždyť taková může jen býti

</section>

<section>

dílem nesmrtných bohů — to nesvede smrtelný člověk!

Nyní ovšem se já již vyzbrojím, avšak se hrozně

</section>

<section>

bojím, že po čas boje mi statnému Menoitiovci

</section>

<section>

do ran vbodených kopím se zatím usadí mouchy,

</section>

<section>

uvnitř se zlíhnou larvy a mrtvé zohyzdí tělo,

</section>

<section>

z něhož je zahlazen život, a celé tělo že zetlí.“

Thetis třpytivých nohou mu na to zas pravila toto:

</section>

<section>

„Synáčku, o tuto věc v svých prsou starostí neměj!

</section>

<section>

O to se pokusím já, bych zahnala plaché ty roje,

</section>

<section>

mouchy, jež hlodají muže, když pozbudou života v boji.

</section>

<section>

Neboť kdyby tu ležel až do konce plného roku,

</section>

<section>

bude mu po všechen čas pleť netknuta, ano i lepší.

Ty však v poradní sněm teď svolej danajské vůdce,

</section>

<section>

hněvu, jejž na krále máš, dej výhost, na vládce lidu,

</section>

<section>

potom se do boje chystej, co nejrychlej, v sílu se oděj!“

Takto mu pravila Thetis a odvážnou statnost mu vdechla,

</section>

<section>

potom však božský balsám a rudý Patroklu nektar

</section>

<section>

do nosních dírek kápla, by porucha těla se netkla.

### Achilleus se chystá do boje

</section>

<section>

Od rychlých korábů svých voj Danaů valem se hrnul:

</section>

<section>

nejinak mrazný sníh k nám lítá s oblohy hustě,

</section>

<section>

nárazem Borea hnán, jenž v jasném nebi se rodí,

</section>

<section>

stejně se tehdáž přilby, jež leskem se blyštěly skvělým,

</section>

<section>

z lodí hrnuly hustě, i uprostřed vypouklé štíty,

</section>

<section>

krunýře pevných plátů a dlouhá z jasanu kopí.

K obloze dorážel třpyt, kol celá zaplála země

</section>

<section>

od lesku kovových zbraní, a dupot se ozýval nohou;

</section>

<section>

Achilleus, slavný rek, v jich středu si oblékal výzbroj.

Ozval se skřípot zubů a z očí mu plameny plály,

</section>

<section>

které jak ohnivá zář z nich sršely — v srdce mu vnikal

</section>

<section>

nesnesitelný bol — rek hněvem na Tróy soptě,

</section>

<section>

božské dary si bral, jež Héfaistos mistrně zrobil:

Holeně ze všeho nejdřív si položil okolo lýtek,

</section>

<section>

krásné, které k nohám mu vázaly stříbrné spony,

</section>

<section>

potom těžký krunýř si připínal okolo prsou.

Stříbrem zdobený meč pak na svá pověsil plece,

</section>

<section>

bronzový, potom si štít vzal do ruky, velký a pevný,

</section>

<section>

z kterého jasný lesk, jak z měsíce, do dálky zářil.

Podobně na moři jest, když lodníkům zjeví se záře

</section>

<section>

z plamene rozhořelého, jenž vysoko na horách hoří,

</section>

<section>

v samotě, v ohradě stád, však lodníky proti jich vůli

</section>

<section>

vichřice na rybné moře a daleko od přátel ženou —

</section>

<section>

nejinak sálala zář až k nebesům z rekova štítu,

</section>

<section>

krásného, úpravného. — Pak pevnou na hlavu přilbu

</section>

<section>

vložil, zdvihnuv ji rukou.

</section>

<section>

                Jak na nebi hvězda se leskla

</section>

<section>

přilbice s chocholem z žíní a kolem vlásiny vlály,

</section>

<section>

ze zlata, které v hřeben bůh Héfaistos zasadil hustě.

Potom zkusil se sám v té výzbroji Achilleus slavný,

</section>

<section>

zdali mu přiléhá dobře a sličné údy jsou volné:

</section>

<section>

výzbroj byla jak křídla a zdvíhala vládyku mužstva.

Nato pak otcův oštěp si Achilleus vytáhl z pouzdra,

</section>

<section>

těžký, velký, pevný. Jím nemohl z Achaiů nikdo

</section>

<section>

mávat — jen Achilleus sám jím jediný mávnouti uměl.

</section>

<section>

Pélijský jasan to byl, jejž Cheirón s vrcholu hory

</section>

<section>

Pélia daroval otci, by rekům přinášel zhoubu.

Koně mu Alkimos rek pak zapřahal s Automedontem,

</section>

<section>

horlivě: řemeny prsní jim připjali krásné a vtiskli

</section>

<section>

udidla do jejich tlamy a otěže vázali vzadu

</section>

<section>

ke korbě důkladně sbité. Pak bičík uchopil rukou

</section>

<section>

lesklý, do dlaně vhodný, a vyskočil Automedón

</section>

<section>

na vůz, pak oděn jsa v zbroj, též Achilleus odzadu vstoupil,

</section>

<section>

třpytě se výzbrojí svou jak zářící na nebi Jasoň.

Hrdina strašlivě vzkřikl a na koně otcovy zvolal:

</section>

<section>

„Xanthe a Balie moji, vy z Podargy synové slavní,

</section>

<section>

líp teď myslete na to, jak spasit řidiče svého

</section>

<section>

opět v Danaů mužstvo, až zápasu budem už syti,

</section>

<section>

ne jak Patrokla mého jste nechali mrtvého ležet!“

Rychle mu zpode jha kůň zas pravil, střelhbitý v běhu,

</section>

<section>

Xanthos, nakloniv hlavu, i vypadla koňovi hříva

</section>

<section>

z podkladu pode jhem z jařma, až k samé splývajíc půdě —

</section>

<section>

Héré bělostných loktů mu schopnost poskytla řeči —:

„Ovšemže, aspoň nyní, tě spasíme, obrovský reku,

</section>

<section>

je ti však záhuby den již nablízku, vinni však nejsme,

</section>

<section>

nýbrž veliké božstvo a mocný života osud.

Nevzali pro naši lenost a pro naši váhavost v běhu

</section>

<section>

Trójané Patroklův krunýř a jemu ho nesňali s plecí,

</section>

<section>

nýbrž přemocný bůh, syn Látóny kadeří krásných,

</section>

<section>

zabil ho v předních řadách a Hektoru oslavu zjednal.

My bychom s Zefyrem samým i o závod běžeti mohli,

</section>

<section>

který přec nejrychlejším jest nazýván — tvůj je však osud,

</section>

<section>

abys tu Achille sám byl skosen bohem a mužem.“

Tak tam promluvil kůň — pak Lítice vzaly mu mluvu.

Achilleus rychlý v běhu, pln nevole, odvětil takto:

</section>

<section>

„Xanthe, nač věstíš mi smrt? Toť nijak potřeba není!

</section>

<section>

Vímť já dobře i sám, jak tady mi souzeno zemřít,

</section>

<section>

daleko otce i matky — než přestat nechci ni takto,

</section>

<section>

dokavad trójský lid bych dosyta neprohnal v bitvě.“

S křikem pak do předních řad hnal spřežení jednokopytné.

</section>

[^1]: Více o Patroklovi viz ve zvláštním odstavci tohoto úvodu „Patroklos“.

[^2]: Někdy se zdá, že básník úmyslně statečnost Hektorovu snižuje, na příklad v boji s Patroklem a v souboji s Achilleem.

[^3]: Jedni nemohli přemoci druhých a jejich zápasy byly bezvýsledny. To byl také motiv Diova zakročení.

[^4]: Jiného cíle tato část nemá. Není tedy jejím úkolem _oslava_ hrdinských činů také jiných reků achajských – že totiž básník v této části Íliady použil nepřítomnosti Achilleovy k tomu, aby je vylíčil, a tím oslavil. Básník ovšem úmyslně, obšírně a se zálibou činy jejich líčí, a tím je také oslavuje; ale to líčení děje se proto, aby básník ukázal, že sebevětší hrdinství reků achajských nestačilo, aby bez Achillea způsobilo Trójanům porážku.

[^5]: Nedbajíce této vnitřní odůvodněnosti a vnitřní potřeby, nebo snad o ní nevědouce, někteří učenci tuto část vylučovali z Íliady z důvodu, že porušuje souvislost a způsobuje těžký rozpor mezi Diovým slibem (I) a skutečným průběhem událostí. Zeus totiž přislíbil Thetidě, že Achaiové budou od Trójanů tak dlouho poráženi, dokud nedají Achilleovi dostiučinění a nepovznesou jeho potupenou čest, a hned v noci po jejím odchodu povzbudil (klamným Snem) Agamemnona k boji. Ale když ten boj ráno nastal, tu najednou místo porážky Achajů byl boj nerozhodný, ve kterém Achajové měli převahu. Teprve v druhém dni bitevním (VIII) Zeus dostál svému slibu. To je ovšem rozpor, který na první pohled bije do očí. – Ale můžeme jej dobře vysvětlit. Básník bohužel nikde nevysvětluje, proč Zeus nesplnil svého slibu hned, takže jsme tu odkázáni sami na sebe. Nezbývá než hledat vysvětlení v povaze osob a situace a hledět onen rozpor pravděpodobně vyložit – ovšemže, nemohouce se opírat o důvody básníka samého, můžeme se dopátrat jen větší neb menší pravděpodobnosti. Svůj slib, že propůjčí Trójanům vítězství nad Achajci, dával Zeus velmi nerad a s patrnou nechutí. Bylť dosud nestranný, a teď měl tuto nestrannost porušit! Věděl, jak Héré, jeho choť, Athéné, jeho nejmilejší dcera, i Poseidón, jeho bratr, nenávidí Trójanův a jak touží po záhubě Tróje, a teď měl proti nim zakročit a dávat Trójanům vítězství! Není tedy divu, že neměl valné chuti k zakročení proti Achajům a že by byl raději viděl, aby zakročovat nemusil. Snad se tedy chtěl dřív přesvědčit, jak boj za nepřítomnosti Achilleovy dopadne bez jeho zakročení, snad dokonce doufal, že Trójané, když Achilleus nebojoval, porazí Achajce sami. Proto dal prvnímu boji volný průchod. Teprv když se přesvědčil, že Trójané Achajců sami neporazí, zakročil druhého dne sám. –

Dále musíme mít na mysli, že Zeus Thetidě sice přislíbil, že dá Trójanům vítězství, ale nikde neřekl, že se to stane hned; nikde to z jeho slov určitě nevyplývá. Jisto je, že Zeus chtěl svůj slib vyplnit, vždyť to slavnostně slíbil, a také to vyplývá z jeho slov (II), ale že se asi chtěl sám dřív přesvědčit, jak dopadne boj bez Achillea. Zdá se tedy, že onen spor je jen zdánlivý, a že jej lze pravděpodobně vysvětlit, jak jsme se o to právě pokusili.

Snad se i zde setkáváme se známou básníkovou zálibou v překvapování. Vypravuje totiž věc často tak, že čtenář předpokládá, ba s jistotou očekává takového průběhu událostí, jaký z dosavadního líčení jaksi vyplývá. Ale najednou básník další průběh úplně změní. Uvádím jen jeden příklad: Z líčení ve XX. zpěvu by každý očekával, že boj bohů nastane hned. Zatím však básník líčí Aineiův souboj s Achilleem, a bohové si klidně sedli na hlídku a dívali se na boj mužů (XX); boj bohů nastal mnohem později (XXI). Snad si i zde básník podobně počínal; vzbudil domněnku, jako by porážka Achajců již již nastávala, a zatím boj byl nerozhodný. – Konečně nezapomínejme, že básník nutně potřeboval této části (II–VII) k provedení svého plánu a že snad ani nechtěl svého postupu odůvodňovat, doufaje, že čtenář sám z průběhu událostí se domyslí pravého stavu věcí.

[^6]: Tato poetická idea se zcela různí od výkladů Nietzschových.

[^7]: Patroklos bolem a rozčilením i plakal. Toto neobyčejné pohnutí přítelovo tak překvapilo Achillea, že zapomněl se zeptat na zprávu, pro niž před chvílí Patrokla sám ze stanu poslal.

[^8]: K chování Patroklovu přispěla snad i jiná ještě okolnost. Patroklos byl silný, statečný a odvážný hrdina, ale dosud neměl příležitosti, aby svou sílu, chrabrost a smělost osvědčil. Bojoval vždy jen po boku Achilleově, vedle něhož ovšem hrdinství jeho nemohlo vyniknout. Achilleus sám byl zvědav, jak se Patroklos bez něho v boji osvědčí (XVI). – Nebylo přirozeno, že Patroklos chtěl ukázat, co dovede, když bojuje sám, bez Achillea?

[^9]: Aby básník mohl provést svůj zdařilý a vskutku pěkný popis boje o mrtvolu Patroklovu, připustil některé pravděnepodobnosti, bezpochyby vědomě a úmyslně. Když Hektór byl od Aianta balvanem omráčen, ihned se sběhli přední rekové trójští, obstoupili raněného a chránili ho štíty, ostatní jej zvedli a kvapně s ním prchali z bojiště a pak jej dali vozem zavézt na bezpečné místo k řece Skamandru, kdež jej kropili vodou atd. (XIV). Čtenář, který toto místo četl, nepochopí, jak je možno, aby si Patroklova pádu Myrmidoni ani nevšimli, v jejichž čele bojoval a kteří dle XVI. nebyli daleko, zvláště když Patrokla pro jeho statečnost a vlídnost každý miloval. Také je divno, že Hektór, který přece znal důležitost Patroklovu hned, jakmile jej zabil, nechal ho ležet i se zbrojí a šel zabrat Achilleovy koně. Zavlečení Patrokla do řad trójských nebylo tenkrát ani nemožné, ani nesnadné. Dále je divno, že ani z Trójanů, ani z Achaiů nikdo se nesnažil zavléci Patrokla do svých řad, ačkoli ten den byl Patroklos prvním hrdinou zápasu – jako by nikdo o jeho pádu ani nevěděl. Jediní, kdo jej viděli padnout, byl Meneláos a Trójan Euforbos, který Patrokla první ranil. První přistoupil k mrtvole Meneláos, ale ani on se nesnažil zachránit tělo Patroklovo, nýbrž je obkročil, nastavil kopí a _čekal,_ přijde-li nějaký nepřítel. Známe-li úmysl básníkův, chápeme, proč to líčení je takové, jaké jest. Kdyby kdokoli Patrokla byl z bojiště odnesl, nebylo by líčení boje o jeho mrtvolu možné.

[^10]: Podle zp. XVIII. by čtenář čekal, že Achilleus po ničem tak netouží jako po tom, aby Hektora zabil, a že bude stíhat hlavně jej. Najednou však čteme ve zp. XXI., že Achilleus roztrhl Trójanům vojsko ve dva díly: jeden díl, v němž byl i Hektór, prchal k městu, druhý byl zatlačen do řeky Skamandru. Čekali bychom, že Achilleus bude pronásledovat oddíl, v němž byl Hektór. Ale Achilleus nechal tento oddíl klidně prchat a vrhl se za oddílem, který hledal útočiště v řece. Proč? To není neobratnost ani zapomnětlivost básníkova, nýbrž úmysl, aby mohl vylíčit boj Skamandrův s Héfaistem, vody s ohněm – část to vskutku velkolepá.

[^11]: Hektór byl už několikrát v nebezpečí života. Tak ve zp. XI. jej Diomédés udeřil tak prudce kopím do přílbice, že Hektór klesl a černé temno se prostřelo po jeho očích – odjel a tak unikl smrti. Ve zp. XIV. byl od Aianta omráčen velikým balvanem. Trójané jej odvezli k řece Skamandru, kde stěží přišel k sobě. Ve zp. ve srážce s Achilleem ho zachránil Apollón. Ale básník zachoval Hektorův život až k tomuto souboji ve zp. XXII.

[^12]: Proč vlastně Achilleus běžel k Tróji, není dost pochopitelno. Vždyť ve zp. XXII. slyšel od samého Apollóna, že Trójané už prchli do města – rozumělo se samo sebou, že Hektór také prchl do města, třebaže to Apollón výslovně neřekl. Achilleus se nemohl nadít, že Hektór ho čeká před branou.

[^13]: Nebylo možná do tohoto slovníčku pojmout všecka vlastní jména osob a věcí, je jich příliš mnoho. Zvláště zeměpisná jména až na skrovné výjimky jsou vynechána, poněvadž by výklad o nich ničím nepřispěl k porozumění místům. Jen nepatrnou část všech vl. jmen jsem do slovníčku zařadil. Jsou to předně jména, na která jsou v básni činěny narážky, jimž by čtenář bez výkladu neporozuměl, např. Marpéssa, Týdeus a jiná, a pak ovšem jména osob, jež mají v básni důležitý úkol a bylo potřeba je stručně charakterisovat, a konečně jména, jež bylo nutno vysvětlit, aby mohlo být místům porozuměno. Do slovníčku pojato jen to, co bylo k výkladu míst nezbytně nutné.

[^14]: Viz krásnou a vyčerpávající rozpravu Achilleus od Vojtěcha Hanačíka ve výr. zprávě vyššího gymn. v Žitné ulici v Praze r. 1889/90. Některé myšlenky jsem z ní ovšem přijal.
