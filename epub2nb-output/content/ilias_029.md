---
title: ZPĚV XXI\.
contentType: poetry
---

<section>

Když pak přišli až k místu, kde brod jest v půvabných proudech

</section>

<section>

Skamandru, vírné řeky, již věčný Kronovec zplodil,

</section>

<section>

tam jim roztrhl vojsko a hnal z nich rovinou jedny

</section>

<section>

směrem k Íliu zpět, jímž prchali, zděšeni hrozně,

</section>

<section>

Danajci včerejší den, když řádil slavený Hektór.

Tudy se valili v zmatku, a Héré, chtějíc je zdržet,

</section>

<section>

před oči hustý vzduch jim prostřela.

                                                               Druhý pak oddíl

</section>

<section>

do řeky, v hluboký proud, byl zatlačen, v stříbrné víry.

</section>

<section>

S lomozen divým tam padli — a dravé zašplíchly proudy,

</section>

<section>

ječel strašlivě břeh kol dokola — s úpěním mužstvo

</section>

<section>

plavalo semo i tamo a ve vírech točeno bylo.

Jako když před žárem ohně dav kobylek vzduchem se vznáší,

</section>

<section>

do řeky slétnout chtěje, když nezmarný oheň je pálí,

</section>

<section>

který vyšlehl náhle, a ony se pod vodu choulí,

</section>

<section>

podobně hučící proud byl plněn v hlubokých vírech,

</section>

<section>

smíchaně, koni i lidmi, jak Achilleus útočil prudce.

Potom však potomek Diův svůj oštěp na břehu nechal,

</section>

<section>

opřev jej o tamaryšek, a seskočil, podobný bohu,

</section>

<section>

v pravici maje jen meč, jim pohromu smýšleje v duši.

Napořád vůkol je bodal a hrozný se ozýval stenot

</section>

<section>

mužů vražděných mečem, a krví rděla se voda.

Nejinak prchají ryby, když blíží se obrovský delfín,

</section>

<section>

plníce každý kout, jejž v příhodné zátoce najdou,

</section>

<section>

ze strachu: chtivosti pln, když chytne je, sežere každou,

</section>

<section>

podobně trójský lid pln hrůzy se pod břehy choulil,

</section>

<section>

v proudech té hrozné řeky.

                                              Když ruce mu zemdlely vraždou,

</section>

<section>

dvanáct mladíků živých si k oběti ze řeky vybral,

</section>

<section>

za to, že milený druh byl zabit, Menoitiovec.

Potom je zmámené strachem, jak kolouchy, vyvedl z řeky,

</section>

<section>

řemenem, krojeným vkusně, jim na záda uvázal ruce,

</section>

<section>

jaký nosíval každý kol pletené na těle sukně,

</section>

<section>

načež je vydal druhům, by k dutým lodím je vedli.

</section>

<section>

Sám však poznovu zas tam vyrazil, vraždit je chtěje.

Tehdy mu Lykáón též, syn Priamův, do rukou padl,

</section>

<section>

právě když prchal z vody.

</section>

<section>

                                                  Sám Achilleus kdysi už dříve

</section>

<section>

chytil ho v otcově sadě a odvlekl, třeba se bránil,

</section>

<section>

v noční se vypraviv čas.

</section>

<section>

                                              Ten řezal z planého fíku

</section>

<section>

proutí ostřeným nožem, by okraje korby měl z něho,

</section>

<section>

vtom se mu slavný rek tam zjevil k záhubě náhlé.

Do Lémna výstavného jej tenkrát v lodi dal zavézt,

</section>

<section>

kdež jej prodati kázal. Dal Eunéos výkupní cenu,

</section>

<section>

od něhož hostinným mužem byl vykoupen za velké dary,

</section>

<section>

imberským Eetiónem, jenž poslal ho v Arisbu skvělou.

</section>

<section>

Odtud však uprchl tajně a do domu otcova přišel.

Teprv jedenáct dní byl v milém kruhu svých přátel

</section>

<section>

po svém návratu z Lémnu, v den dvanáctý poté ho božstvo

</section>

<section>

do rukou Achilleových zas uvrhlo, kterýž ho tenkrát

</section>

<section>

do Hádu poslati měl — byť nesmírně nerad tam vcházel.

Slavný Achilleus rychlý jak jinocha před sebou spatřil,

</section>

<section>

bez zbraně — nemělť štítu ni přilbice, neměl ni kopí,

</section>

<section>

nýbrž všecku tu zbroj již zahodil, neboť ho týral

</section>

<section>

pot, když ze řeky prchal a kolena zmáhala mdloba.

Potom, podivu pln, děl ke své zmužilé duši:

</section>

<section>

„Nastojte, veliký div teď vidím na vlastní oči!

</section>

<section>

Aj, toť Trójané chrabří, i takoví, které jsem zabil,

</section>

<section>

z temných podzemních chmur zas na svět vstávati budou! —

</section>

<section>

jako se vrátil i tento, dni záhuby uniknuv šťastně,

</section>

<section>

do Lémnu posvátného byv zaprodán — nebyl však zdržen

</section>

<section>

hloubkou pěnivých vln, jež násilím zdržuje mnohé!

</section>

<section>

Nechať tedy ten muž též ostří našeho kopí

</section>

<section>

zakusí, abych viděl a ve své mysli to poznal,

</section>

<section>

zdali se odtamtud též zas navrátí, čili ho země

</section>

<section>

zadrží, dárkyně plodů, jež muže i silného zdrží.“

Přemýšlel takto a čekal.

</section>

<section>

                                                    On vyděšen přišel až k němu,

</section>

<section>

chtěje se chopit kolen, vždyť snažil se z celého srdce,

</section>

<section>

jak by své strašné zhoubě a černé unikl smrti.

Tehdáž Achilleus slavný své dlouhé pozdvihl kopí,

</section>

<section>

dychtiv zabíti jej.

</section>

<section>

                                 Ten podběhnuv, nohy mu objal,

</section>

<section>

schouliv se — oštěpu hrot však přeletěv přes jeho záda,

</section>

<section>

za ním vbodl se v půdu, chtě lidským se nasytit tělem.

Lykáón jednou rukou se kolenou chopil a prosil,

</section>

<section>

druhou však ostrého kopí, a nijak pustit ho nechtěl,

</section>

<section>

potom se ozval takto a pravil perutná slova:

„Živ mě, ó snažně tě prosím, a slituj se nade mnou, vládce,

</section>

<section>

neboť, živený Diem, jsem prosebník vážnosti hodný:

</section>

<section>

vždyť jsem Démétřin chléb já u tebe prvního jedl

</section>

<section>

v onen tenkráte den, když v úpravném sadě mě zajav,

</section>

<section>

daleko otce a přátel mě’s odvézt kázal a prodat

</section>

<section>

do Lémnu posvátného — sta krav jsem cenu ti získal.

Teď jsem vykoupen byl, dav třikrát tolik, a právě

</section>

<section>

dnes jest dvanácté jitro, co přišel jsem, vytrpěv mnoho,

</section>

<section>

do Tróje zas, teď do rukou tvých jsem dostal se opět

</section>

<section>

osudem zlým — toť Diovi v zášť jsem patrně padl,

</section>

<section>

jenž mě ti opět vydal. —

</section>

<section>

                                              Jen pro život nadmíru krátký

</section>

<section>

zrozen jsem od Láothoy, jež vladaře Alta je dcera,

</section>

<section>

Alta, jenž věkem je stařec a bydlí v Pédasu strmém,

</section>

<section>

u řeky Satnioentu a bojovným Lelegům vládne.

Altovu dceru měl král, měl mnohé ženy i jiné.

</section>

<section>

Dva jsme z ní zrozeni byli — ty oběma životy vezmeš!

</section>

<section>

Život jsi Polydórovi, jenž s prvními pěšáky válčil,

</section>

<section>

odňal, rovnému bohům, svým ostrým kopím ho bodnuv.

Mně teď pohromu zlou zas přinášíš — naděje nemám

</section>

<section>

uniknout pravici tvé, když k tobě mě přivedlo božstvo.

Jinou ti věc však povím, ty na mysli přemítej o ní:

</section>

<section>

Nechtěj mě sklát! — Vždyť rodičku touž já s Hektorem nemám,

</section>

<section>

který ti přítele zabil, jenž býval vlídný i silný!“

Tak tedy Lykáón slavný, syn Priamův, k Achillu mluvil,

</section>

<section>

vroucími slovy ho prose — však tvrdý uslyšel výrok:

„Nemluv mi o výkupném, ty bláhový, nech si svých řečí!

</section>

<section>

Pokud Patrokla mého den osudu nestihl ještě,

</section>

<section>

potud ještě můj duch byl nakloněn poněkud šetřit

</section>

<section>

Tróů, a také mnohé jsem zaživa zajal a prodal.

</section>

<section>

Teď však záhubě své již neujde, koho by božstvo

</section>

<section>

uvrhlo do mých rukou zde poblíž ílijských hradeb —

</section>

<section>

žádný z Trójanů všech — však především z Priama rodem.

Nuž, jen zemři ty též, můj rozmilý — k čemu ten nářek? —

</section>

<section>

zemřel i Patroklos můj, jenž mnohem byl nad tebe lepší!

</section>

<section>

Nevidíš sám, jak postavou já jsem krásný a velký,

</section>

<section>

z vzácného pocházím otce a božská mě zrodila matka,

</section>

<section>

avšak přemocný osud a smrt mám souzeny také!

Nastane jednou jitro neb polední doba neb večer,

</section>

<section>

ve které _můj_ též život mi odejme v zápase někdo,

</section>

<section>

buď že mě zraní kopím, neb zdaleka s tětivy šípem.“

Jinochu po těch slovech i kolena klesla i srdce,

</section>

<section>

oštěp pustil z ruky a sedl si, roztáhnuv ruce,

</section>

<section>

obě.

</section>

<section>

        Tu ostřený meč syn Péleův vytasiv z pochvy,

</section>

<section>

do krku, u klíční kosti, jej zabodl. —

</section>

<section>

                                                                    Celý se dovnitř

</section>

<section>

ponořil dvojsečný meč.

</section>

<section>

                                             Ten tváří na zemi ležel,

</section>

<section>

natažen — temná krev svým proudem máčela zemi.

Pak jej za nohu chopil a hodil do proudu řeky,

</section>

<section>

přitom zajásal nad ním a pravil perutná slova:

„Tam si jen odteďka lež! — Buď s rybami, které ti budou

</section>

<section>

bez citu hltati krev z tvé rány — a nebude moci

</section>

<section>

složit tě na lůžko matka a truchliti — zato tě záhy

</section>

<section>

v mořský širý klín svým vírem zanese Xanthos.

Tu pak leckterá z ryb, jež k temnému čeření vzletí,

</section>

<section>

poskočí mořskou vlnou, by tuk tvůj pojedla bílý! —

</section>

<section>

— — —

Hyňte zas dál, než posvátný hrad nám do rukou padne,

</section>

<section>

trójský — vy utíkajíce, já za vámi, stále vás vraždě,

</section>

<section>

řeka pak krásných proudů vás nespasí, stříbrných vírů,

</section>

<section>

které množství býkův už od dávna dáváte v oběť,

</section>

<section>

koně též jednokopytné jí do víru vrháte živé!

Stihne však přec zlá záhuba vás, až splatíte všichni

</section>

<section>

za smrt Patrokla mého a strašnou Danaů zhoubu,

</section>

<section>

které, když jsem byl vzdálen, jste pobili u lodí rychlých!“

Řekl — tu o mnoho víc v svém srdci se rozlítiv Xanthos,

</section>

<section>

počal přemýšlet v srdci, jak další zamezit boje

</section>

<section>

slavnému Péléovci a od Tróův odvrátit zhoubu.

Zatím Péleův syn svým stinným oštěpem dlouhým

</section>

<section>

na reka Asteropaia se hnal, jej zabíti chtěje,

</section>

<section>

na syna Pélegonova, jenž Axiu širokých proudů

</section>

<section>

zrozen byl od Periboie. — Ta z Akessamenových byla

</section>

<section>

nejstarší dcer, již za choť si vzal proud hlubokých vírů.

Na něj se Achilleus vrhl. —

</section>

<section>

                                                        Ten z řeky mu naproti povstal

</section>

<section>

v rukou maje dvě kopí — a sílu mu do duše vložil

</section>

<section>

Xanthos, jsa rozhněván v duchu, že tolik jinochů padlo,

</section>

<section>

pobitých v proudech jeho — a soucitu Achilleus neměl.

Když tak na sebe jdouce, už docela nablízku byli,

</section>

<section>

slavný Achilleus rychlý jej první oslovil takto:

„Kdopak a odkud jsi rodem, že smělost máš se mnou se utkat:

</section>

<section>

synové nešťastníků s mou silou se dávají v zápas!“

Statný Pélegonovec mu odvětil těmito slovy:

</section>

<section>

„Achille, chrabrý reku, nač po mém rodě se tážeš?

</section>

<section>

Paionsko, hrudnatá země, mě zrodilo, v končinách dálných,

</section>

<section>

Paionů s dlouhými dřevci jsem velitel — dnes je to jiter

</section>

<section>

jedenáct od té doby, co do města Tróje jsem přišel.

Já však původem svým jsem z Axia širého proudu,

</section>

<section>

z Axia, nejhezčí z řek, jež tekou po půdě zemské,

</section>

<section>

z kterého kopím slavný jest Pélegón — z toho jsem já se

</section>

<section>

narodil prý — však teď již bojujme, Achille statný!“

Tak děl s hrozivou tváří. Tu Achilleus pozvedl kopí,

</section>

<section>

slavný to z Pélia jasan. Vtom najednou Asteropaios

</section>

<section>

oběma mrštil dřevci — bylť oběma rukama stejně

</section>

<section>

zručný, a do štítu jedním jej udeřil, aniž ho mohl

</section>

<section>

prorazit — zlatá vrstva, dar bohův, zdržela kopí.

Druhým oštěpem svým jej jenom v pravici škrábl,

</section>

<section>

po lokti — temná krev z ní vyhrkla, kopí se, vedle

</section>

<section>

letíc, zabodlo v zem, jak toužilo těla se napást.

Poté Achilleus zas svým kopím letícím zpříma

</section>

<section>

po reku Asteropaiu se hnal, jej zabíti chtěje.

</section>

<section>

Jeho se Achilleus chybil a do břehu, do vysokého,

</section>

<section>

zarazil po samý střed své těžké z jasanu kopí.

</section>

<section>

Potom broušený meč však vytasiv od statné kyčle

</section>

<section>

divoce vyrazil naň.

                              Ten nemohl z příkrého břehu

</section>

<section>

Achillův z jasanu oštěp svou pádnou vytrhnout rukou.

</section>

<section>

Třikrát sice jím hnul, jak dychtil z břehu jej vyrvat,

</section>

<section>

třikrát klesla mu síla. Tu po čtvrté s horlivou myslí

</section>

<section>

Achillův z jasanu oštěp měl úmysl ohnout a zlámat —

</section>

<section>

mečem však Achilleus dřív jej zbavil života zblízka,

</section>

<section>

do břicha, poblíž pupku, ho poraniv. Vnitřnosti všecky

</section>

<section>

rázem mu vypadly na zem, a temno mu zastřelo oči,

</section>

<section>

chroptícímu.

</section>

<section>

                         Tu na jeho hruď syn Péleův stoupnuv,

</section>

<section>

svlékl mu výzbroj s plecí a chlubná promluvil slova:

„Tady teď lež — jest těžká to věc chtít sváděti půtku

</section>

<section>

se syny silného Dia — i kdyby kdo z řeky se zrodil.

</section>

<section>

Z široko tekoucí řeky, jak pravil’s, pocházíš rodem,

</section>

<section>

já však mohu se chlubit, že pocházím z velkého Dia,

</section>

<section>

život mi dal pak muž, jenž vladaří nad Myrmidony,

</section>

<section>

z Aiaka zrozený Péleus, však Aiakos pocházel z Dia.

Proto oč silnější Zeus než do moře hučící řeky,

</section>

<section>

o to též Diův rod jest silnější nad řeky všecky. —

Vždyť přec veliký proud jest u tebe — ačli ti může

</section>

<section>

pomocen být — však sváděti boj jest nemožno s Diem.

Ani přec Achelóios, ten mocný, není mu roveň,

</section>

<section>

není veliký proud, sám Ókean hlubokých toků,

</section>

<section>

z něhož veškeré řeky a celé bez konce moře,

</section>

<section>

z něhož i prameny všecky a hluboké studnice tekou —

</section>

<section>

ale i ten má strach jak z blesku, tak strašného hromu,

</section>

<section>

kdykoli velký Zeus jím zahřmí s nebeských výšin.“

</section>

<section>

Řekl a ze břehu ven své bronzové vytáhl kopí.

Jeho však nechával tam, když milý život mu odňal,

</section>

<section>

ležet na říčním písku — a temná ho máčela voda.

</section>

<section>

Úhoři kolem něho a četné se hemžily ryby,

</section>

<section>

bělavé z ledvin sádlo mu po kouskách ožírajíce.

Paiony, válečné jezdce, pak napadl Achilleus slavný,

</section>

<section>

kteří prchali ještě dle pobřeží vírného proudu,

</section>

<section>

Skamandru, jakmile zhlédli, že náčelník v zuřivé seči

</section>

<section>

rukama Achillovýma byl silou zahuben mečem.

Tehdy se na Thersilocha a Mydóna, Thrasia vrhl,

</section>

<section>

Ainia, na Ofelesta i na Mnésa, na Astypyla.

### Boj Skamandrův s Achilleem

</section>

<section>

Ještě by Paionů víc byl pohubil Achilleus rychlý,

</section>

<section>

proud však hlubokých vírů mu pravil, rozhněván na něj,

</section>

<section>

přijav podobu muže, a z hlubin víru se ozval:

„Achille, příliš řádíš a příliš zločinů pášeš,

</section>

<section>

nad jiné: v každý čas jsou s tebou bohové sami.

</section>

<section>

Dal-li ti Kronovec sám, bys veškery Trójany zničil,

</section>

<section>

ze mne je vyžeň na pláň a páchej strašlivá díla!

</section>

<section>

Vždyť již zabitých těl mé libé proudy jsou plny,

</section>

<section>

nemohu ani svůj tok již v jasné vylévat moře,

</section>

<section>

přeplněn mrtvými těly, a ty jen zuřivě vraždíš.

</section>

<section>

Avšak přestaň už jednou — jsem překvapen, záštito lidu!“

Achilleus rychlý v běhu mu odvětil těmito slovy:

</section>

<section>

„Stane se, živený Diem, ó Skamandre, jak si to přeješ,

</section>

<section>

vraždit Trójany zpupné však nemíním přestati dříve,

</section>

<section>

než bych je do města zahnal a s Hektorem v boji se zkusil

</section>

<section>

tváří v tvář — ať zahynu já, ať zahubím jeho.“

Řekl a na trójský lid zas vyrazil, podoben bohu.

Xanthos hlubokých vírů děl tehdáž k Foibovi takto:

</section>

<section>

„Podivno, Stříbrnoluký! — Tys nesplnil, zrozený z Dia,

</section>

<section>

rozkazu Kronova syna, jenž velmi ti důrazně velel,

</section>

<section>

Tróům k ochraně stát, než soumrak večerní přijde,

</section>

<section>

pozdě, a nežli by stín zas pokryl hrudnatou zemi!“

Řekl, i seskočil v ráz syn Péleův oštěpem slavný

</section>

<section>

s pobřeží v říční střed. —

</section>

<section>

                                                 Bůh vyrazil, vzdouval se, zuřil,

</section>

<section>

vzbouřiv veškery proudy, a rozvlněn odplavil těla,

</section>

<section>

četná, byloť jich mnoho, jimž Achilleus životy odňal.

S řevem podobným býku je vyvrhl ze svého vodstva,

</section>

<section>

na souš — kdo ještě byl živ, těch ve svých půvabných proudech

</section>

<section>

chránil, a v hlubokých vírech, a velkých, všecky je skrýval.

Vlny se zdvíhaly strašně a vířily, svrchu mu prudký

</section>

<section>

vrážel do štítu proud, již nebylo možno mu ani

</section>

<section>

pevně se nohama opřít.

</section>

<section>

                                             Tu oběma rukama chopil

</section>

<section>

velký ztepilý jilm, jenž ze samých kořenů vyrván,

</section>

<section>

celé pobřeží strhl a krásné zalehl proudy

</section>

<section>

hustými větvemi svými a veškeru překlenul řeku,

</section>

<section>

celý skácev se v proud.

</section>

<section>

                                             Syn Péleův, vyraziv z víru,

</section>

<section>

křepkýma nohama svýma se plání rozběhl zděšen.

Neustal velký bůh, než prudce se na reka vrhl,

</section>

<section>

kale se povrchem vody, by další mu zamezil boje,

</section>

<section>

slavnému Péléovci, a od Tróův odvrátil zhoubu.

Uskočil Péléovec, co hozené dolítne kopí,

</section>

<section>

prudkost v náběhu maje jak orel, tmavý ten lovec,

</section>

<section>

jenž má největší sílu a z ptáků nejrychlej lítá.

Tomu jsa roven pádil, a krunýř na jeho prsou

</section>

<section>

řinčel strašlivým zvukem.

</section>

<section>

                                                  Rek stranou proudu se vyhnuv,

</section>

<section>

prchal — ten s hukotem velkým ho stíhal, vale se za ním.

Jako když kope kdo strouhu, chtě od zdroje ztemnělé vody

</section>

<section>

určiti odtoku směr, k svým sadům jej veda a sadbě:

</section>

<section>

v rukou pracuje rýčem a nános ze strouhy hází:

</section>

<section>

voda se z pramene valí a veškery křeménky na dně

</section>

<section>

valem hrnou se vpřed — proud zprudka se žene a hrčí

</section>

<section>

na místě srázného sklonu a předstihne dokonce muže —

</section>

<section>

podobně zvlněný proud též Achilla dostihl vždycky,

</section>

<section>

ať byl sebe víc rychlý — jsouť bohové mocnější mužů.

Kdykoliv slavný rek měl v úmyslu, Achilleus rychlý,

</section>

<section>

stanout naproti proudu a poznati, zdali ho všichni

</section>

<section>

věční bohové štvou, již bydlí na nebi širém —

</section>

<section>

po každé přívaly vln té nebem živené řeky

</section>

<section>

shora mu do plecí bily. —

</section>

<section>

                                                On do výše nohama skákal,

</section>

<section>

úzkosti pln v své duši, a vespod mu kolena zmáhal

</section>

<section>

hrozný, prudký proud, jenž pod ním podrýval písek.

Zalkal tu Péléovec a pohlédl k širému nebi:

</section>

<section>

„Že pak, ó otče ty Zéve, mě chudáka nikdo si z bohů

</section>

<section>

netroufal zachránit z řeky! — A potom ať zahynu třebas!!

Žádný z nebeských bohů však není tolik mi vinen,

</section>

<section>

jako má milená máť, jež řečí mě šálila lživou,

</section>

<section>

pravíc, že pod městskou zdí kdys Trójanův oděných v krunýř

</section>

<section>

střelami Apolla Foiba mám zahynout, prudkými v letu.

</section>

<section>

Kéž by mě Hektór byl sklál, jenž nejlepší vyrostl tady!!

</section>

<section>

_Muž_ by mě statný zhubil, mně statnému svlékl by výzbroj!

</section>

<section>

Takhle mi souzeno jest, bych zhynul žalostnou smrtí,

</section>

<section>

sevřen velikou řekou, jak chlapec, pastucha vepřů,

</section>

<section>

kterého zachvátí proud, když za bouře přechází řeku!“

Řekl, tu Athénská Pallas a Poseidón velice rychle

</section>

<section>

přistoupli nablízko k němu, svým tvarem podobni mužům,

</section>

<section>

rukou ho za ruku vzali a důvěru vzbudili slovy.

Zemětřas Poseidáón tu počal mluviti takto:

</section>

<section>

„Příliš, Péleův synu, se nelekej ani se nechvěj —

</section>

<section>

neboť takoví bozi jsme oba dva ochránci tvoji,

</section>

<section>

Athénská Pallas a já — dal Zeus nám svolení k tomu.

</section>

<section>

Nijak ti souzeno není, bys zahynul — od řeky aspoň,

</section>

<section>

neboť ta povolí záhy — však sám již brzy to poznáš.

</section>

<section>

Avšak, dáš-li si říci, ti povíme rozumnou radu:

</section>

<section>

od boje společné války svým rukám ustati nedej,

</section>

<section>

dokavad trójský lid bys v slavné ílijské hradby

</section>

<section>

nesevřel — ačli kdo prchne.

</section>

<section>

                                                   Pak Hektoru odejma život,

</section>

<section>

nazpět k lodím se vrať, vždyť přejem ti dosíci slávy!“

</section>

<section>

Taká řekli mu slova a k věčným odešli bohům.

Hrdina šel, vždyť božský vzkaz jej naplnil silou,

</section>

<section>

na pláň, kteroužto proud již zaplavil, vystouplý z břehů.

Množství krásné zbroje a mrtvol po vodě plulo

</section>

<section>

jinochů padlých v bitvě.

</section>

<section>

                                              On naproti proudu se řítil,

</section>

<section>

zvedaje do výše přímo svá kolena, aniž ho zdržel

</section>

<section>

široký říční proud, vždyť Pallas vdechla mu sílu.

Nezdržel útoku svého ni Skamandros, naopak ještě

</section>

<section>

hněvem se roznítil více a prudké nadouval vlny

</section>

<section>

zvedaje peřeje své.

</section>

<section>

                                     Pak zavolal na Simoenta:

</section>

<section>

„Ty můj milený bratře, teď oba tu rekovu sílu

</section>

<section>

zdržme, sic velké město by vyvrátil Priamu vládci,

</section>

<section>

vbrzku, vždyť trójský lid jej nemůže ve vřavě zdolat.

</section>

<section>

Nuž, buď pomocen rychle a tok svůj rozvodni mocně

</section>

<section>

vodami ze svých zdrojův a veškery bystřiny vzedmi,

</section>

<section>

do výše pozvedni vlny a hrozný rozpoutej lomoz

</section>

<section>

kamenů velkých a klád, ať zkrotíme divého muže,

</section>

<section>

který tady teď zuří, ba dychtí bohům se rovnat:

</section>

<section>

neboť nebude, mním, nic platna mu síla ni sličnost,

</section>

<section>

ani ta krásná zbroj, jež v močále, docela na dně,

</section>

<section>

bahnem zakryta bude — a odvrchu mrtvolu jeho

</section>

<section>

pískem zavalím celou a kamení nakupím hojně,

</section>

<section>

bez počtu!

</section>

<section>

                    Achajský lid pak nebude moci už kosti

</section>

<section>

sebrat — v takový kal jej celého zahalím svrchu.

Na místě bude mu rov tím zařízen, nebude třeba

</section>

<section>

pak již mohylu sypat, až pohřeb slavit mu budou.“

Pravil a napadl reka, jsa rozvlněn, do výše kypě,

</section>

<section>

šuměje pěnou i krví a mrtvých vojínů těly.

Rázem vzduly se vlny té nebem živené řeky,

</section>

<section>

rostly a stoupaly vzhůru a hrozily hrdinu strhnout.

### Boj bohů

</section>

<section>

Héré se nesmírně lekla a hlasitě vykřikla strachem,

</section>

<section>

aby ten velký proud jej nestrhl do hloubi víru;

</section>

<section>

pročež k synovi svému se bez dlení ozvala takto:

</section>

<section>

„Povstaň, chromý můj synu — vždyť toho jsme mínění byli,

</section>

<section>

Xanthu že vírný proud jest rovným ti v zápase sokem!

</section>

<section>

Nuž, buď pomocen rychle a žhoucí zaněcuj plamen!

Já ale k Zefyru půjdu a k Notovi, jasnému větru,

</section>

<section>

abych vám s mořské strany sem prudký poslala vichr,

</section>

<section>

který by padlým Tróům i výzbroj spálil i těla,

</section>

<section>

záhubný požár šíře.

</section>

<section>

                                      Ty po celém pobřeží Xanthu

</section>

<section>

stromoví pal, jej rozpaluj též — však nijak se nedej

</section>

<section>

lichotným slovem jeho ni hrozbami od boje zvrátit,

</section>

<section>

nýbrž nezdržuj dřív své prudkosti, dokud já sama

</section>

<section>

hlučným nevzkřiknu hlasem — pak zadrž nezměrný požár!“

Řekla, a ohnivý žár hned chystal, planoucí hrozně:

</section>

<section>

nejdřív plápolal žár kol v rovině, mrtvoly pále,

</section>

<section>

četné — byloť jich mnoho, jimž Achilleus životy odňal.

</section>

<section>

Všecka tu vyprahla pláň — hned zdržena třpytivá voda.

Jako když severní vítr, v čas podzimu, vysuší rychle

</section>

<section>

nedávno rozmoklý sad, čímž těší se pěstitel jeho,

</section>

<section>

podobně vyschla i pláň, bůh spálil mrtvoly všecky.

Vůkol zářící žár pak zamířil do samé řeky:

</section>

<section>

hořely tamaryškové i jilmové stromy i vrby,

</section>

<section>

hořely šáchory též, plál lótos, hořelo sítí,

</section>

<section>

kterým kol krásných proudů se u řeky dařilo hojně.

Žárem týrány ryby a úhoři ve vírech vodních,

</section>

<section>

které v půvabných proudech se mrskaly vzhůru i dolů,

</section>

<section>

vedrem trýzněny jsouce, jímž důvtipný Héfaistos dýchal.

Silný Xanthos, jsa pálen, děl slovo a promluvil takto:

</section>

<section>

„Héfaiste, žádný z bohů se s tebou nemůže měřit,

</section>

<section>

nemohu s tebou ni já vést zápasu, soptíš-li oheň.

</section>

<section>

Ukonči svár!

</section>

<section>

                        Ať třebas i hned syn Péleův slavný

</section>

<section>

Trójany vyžene z města! — Co z pomoci mám teď a boje!?“

</section>

<section>

Pravil, pálen jsa ohněm, a krásné kloktaly proudy.

Jako vře uvnitř kotel, jsa prudkým plamenem zhříván,

</section>

<section>

v kterém se rozpouští tuk, jenž z vepře je vykrmeného,

</section>

<section>

klokotem se všech stran, když dříví odspodu hoří,

</section>

<section>

nejinak krásný proud byl zažíhán, voda v něm vřela.

Nechtěl prouditi dále a zastavil — týralť ho plamen

</section>

<section>

chytrého Héfaista silou.

                                        Tu Xanthos bohyni Héru

</section>

<section>

prosil žalostným hlasem a pravil perutná slova:

„Proč tvůj syn můj proud teď napadl, aby ho soužil

</section>

<section>

nad jiné zvlášť?

</section>

<section>

                              Vždyť nejsem ti já tak mnoho přec vinen,

</section>

<section>

jako jsou ostatní všichni, kdo Tróům k pomoci stojí.

</section>

<section>

Nuž, já opravdu rád již přestanu, ty-li tak velíš,

</section>

<section>

avšak přestaň i on! —

</section>

<section>

                                        Já ještě ti přisáhnu k tomu,

</section>

<section>

od žádného že z Tróů dne záhuby odvracet nechci,

</section>

<section>

kdyby i celá Trója se hltavým rozplála ohněm,

</section>

<section>

planouc, a danajský voj, lid bojovný, Ílion pálil!“

Héré bělostných loktů, jak slyšela výpověď tuto,

</section>

<section>

k Héfaistu, synovi svému, se bez dlení ozvala takto:

</section>

<section>

„Héfaiste, přeslavný synu, již dost! — jest nehodno přece,

</section>

<section>

aby byl věčný bůh tak trýzněn — pro lidi smrtné.“

Řekla, a ohnivý žár hned zhasil, planoucí hrozně,

</section>

<section>

hned se pak vrátily vlny a opět proudily krásně.

Když tak Xanthova moc již potřena, přestali bozi,

</section>

<section>

oba, když bohyně Héré, ač hněvivá, zdržela syna.

Zatím obtížný svár byl vznícen v ostatních bozích,

</section>

<section>

hrozný to boj, duch ve dvojí směr jim v srdci se dělil.

</section>

<section>

S lomozem divým se střetli, a širá duněla země,

</section>

<section>

nebeská báň pak zahřměla kol.

</section>

<section>

                                                            Zeus uslyšel lomoz,

</section>

<section>

na vrchu Olympu sedě, a v milém srdci se zasmál,

</section>

<section>

neboť zábavu měl, když viděl v zápase bohy.

Bez boje dlouhý čas již nebyli: průlomce štítů

</section>

<section>

Arés započal zápas a Palladu napadl první,

</section>

<section>

bronzový oštěp maje, a hanlivá slova jí řekl:

„Copakže, ty psí moucho, zas bohy tu do boje svádíš,

</section>

<section>

drzou odvahu majíc? — Toť velká tě ponukla vášeň!

</section>

<section>

Nevíš-li již, jak Týdeův syn byl pobídnut tebou,

</section>

<section>

ránu mi dát — jak vzala jsi hrot, všem docela zřejmě,

</section>

<section>

do mne’s jej vrazila přímo a krásné’s mi proťala tělo?

</section>

<section>

Za to mi teď, jak myslím, zas odpykáš, čím jsi mi vinna!“

V aigidu zdobenou střapci ji kopím udeřil Arés,

</section>

<section>

v strašnou to zbroj, vždyť Zévův blesk jí nemůže zmařit!

</section>

<section>

Do té ji udeřil Arés, bůh krvavý, oštěpem dlouhým.

Ona však ucouvla trochu a pádnou chopila rukou

</section>

<section>

kámen ležící v pláni — byl černý, drsný a velký,

</section>

<section>

který mužové dávní tam vložili za mezník pole.

V šíj jím poraněn Arés, a rázem klesly mu údy:

</section>

<section>

zalehl jiter sedm a prachem se pokryly vlasy,

</section>

<section>

zařinkla zbroj kol těla a Pallas se zasmála božská,

</section>

<section>

radostí plesajíc nad ním, a pravila perutná slova:

„Bloudečku — v úvahu nevzal’s, ni za málo, já že se pyšním

</section>

<section>

lepší o mnoho býti — že silou se se mnou chceš měřit!

</section>

<section>

Tím bys spláceti moh’ své vlastní mateře kletby,

</section>

<section>

která v hněvu tvůj zmar má na mysli, poněvadž ty jsi

</section>

<section>

opustil achajské mužstvo a zpupných Trójanů bráníš.“

</section>

<section>

Takto mu praví Pallas a zářící odvrátí oči.

Za ruku od Afrodíty byl odváděn, Diovy dcery,

</section>

<section>

vzdychaje často a prudce a zvolna jen nabýval síly.

Héré bělostných loktů, jak úsměvnou bohyni zhlédne,

</section>

<section>

ihned se k Athéně ozve a praví perutná slova:

„Pohleď, Nezmožitelná, ty Kronovce bouřného dcero,

</section>

<section>

zase už ta psí moucha tu vřavou z vražedné bitvy

</section>

<section>

Area, záhubce mužstva, chce vyvésti! — Dohoň ji rychle!“

Pallas, plesajíc v srdci, se ihned pustila za ní,

</section>

<section>

potom, jak přiběhla k ní, svou pádnou ji praštila rukou,

</section>

<section>

do hrudi — na tom místě jí kolena klesla i srdce.

</section>

<section>

Tak tam na zemi živné ti bohové leželi oba.

Athéné zplesala nad ní a pravila perutná slova:

</section>

<section>

„Takto ať děje se všem, kdož Tróům k pomoci stojí,

</section>

<section>

válkou-li stíhati chtí lid Danaův oděných v krunýř,

</section>

<section>

svéhlaví takto a drzí — jak přišla teď Afrodíté

</section>

<section>

pomáhat Areu tuhle, s mou silou se dávajíc v zápas!

</section>

<section>

Vždyť bychom dlouhý čas již byli se zbavili války,

</section>

<section>

neboť výstavná Trója by bývala zbořena dávno!“

Héré bělostných loktů se usmála výroku tomu.

Poseidón, Zemětřas mocný, tu pravil k Foibovi takto:

</section>

<section>

„Copak že, bez boje takto, tu stojíme — není to ani

</section>

<section>

slušno, když začali druzí — toť ostuda, kdybychom přišli

</section>

<section>

bez boje na Olymp zpět, v dům Diův s kovovým prahem.

Začni, tys rodem mladší, vždyť mně by to nebylo čestné,

</section>

<section>

neboť jsem zrozen dříve a mnohem mám znalostí více.

Bloudečku! — Nemoudrý byl tvůj duch, vždyť nechováš ani

</section>

<section>

ve své paměti toho, co trudů jsme snesli kol Tróje,

</section>

<section>

jediní ze všech bohů, když zpupnému Láomedontu,

</section>

<section>

od Dia přišedše k němu, jsme na rok vstoupili v službu

</section>

<section>

za plat smluvený s ním. — On velel a ukládal práce.

Tehdáž Trójanům já kol města jsem vystavěl hradby,

</section>

<section>

široké, nadmíru krásné, by žádný nedobyl města;

</section>

<section>

ty zas lesklé krávy a loudavé, Foibe, jsi pásal

</section>

<section>

na stráních pohoří Ídy, jež plna je lesů a roklin.

Ale když výplaty čas nám přinesly útěšné Hóry,

</section>

<section>

tehdáž veškeren plat nám oběma násilně odňat

</section>

<section>

strašným Láomedontem, jenž s hrozbou oba nás vyhnal,

</section>

<section>

hroze, že oběma nám dá nohy a odshora ruce

</section>

<section>

svázat a na výspy dálné nás rozkáže na prodej zavézt,

</section>

<section>

potom že ostrým nožem nám oběma uřeže uši.

Takto jsme z Ília zpět zas chvátali, zuřiví hněvem,

</section>

<section>

pro plat hněviví naň, jejž přislíbil, ale pak nedal.

Národu jeho ty sám teď pomáháš, s námi pak nechceš

</section>

<section>

zkusit, jak Trójané zpupní by se světa shlazeni byli

</section>

<section>

náhlým pádem i s dětmi i se svými ženami ctnými!“

K němu pak svémocný bůh zas promluvil, Apollón vládce:

</section>

<section>

„Jistěže ani ty sám bys nenazval jednáním moudrým,

</section>

<section>

kdybych s tebou se já chtěl potýkat — pro lidi smrtné,

</section>

<section>

ubohé, kteří listům jsou podobni: vyrostou sice,

</section>

<section>

plní životní síly, a jedí plodiny zemské,

</section>

<section>

ale pak pozbudou žití a zahynou. — Nuže co nejdřív

</section>

<section>

zanechme veškerých půtek, a lidé ať zápasí sami!“

Takto mu pravil Foibos a odešel — přec jen se styděl

</section>

<section>

s otcovým rodným bratrem se v zápas pustiti pěstmi.

Sestra však, vládkyně zvěře, mu prudkou činila výtku,

</section>

<section>

Artemis, bohyně lovčí, a hanlivá slova mu řekla:

„Prcháš, svémocný bože? — Což nechal bys vítězství všecko

</section>

<section>

vladaři Poseidónovi? — Toť lacinou dal jsi mu slávu!

</section>

<section>

Bloudečku — lučiště své jen naprázdno na pleci nosíš?

</section>

<section>

Ať tě pak neslyším zas, jak v otcovském domě se chlubíš,

</section>

<section>

jako’s to činíval dříve, jsa ve sboru nesmrtných bohů,

</section>

<section>

ty že chceš s Poseidónem se pustit v urputný zápas!“

Řekla, a svémocný bůh jí neřekl na to ni slova.

Ctihodná Diova choť však velkým vzplanula hněvem,

</section>

<section>

kárala střelkyni šípů a řekla jí hanlivá slova:

„Jakže? Ty drzá psino, si troufáš naproti Héře

</section>

<section>

stavět se v boj? — Jest těžká to věc, chtít zápasit se mnou,

</section>

<section>

třebaže nosíš luk! — Vždyť lvicí tě učinil ženám

</section>

<section>

Zeus, jenž svěřil ti moc, bys vraždila, kterou bys chtěla!

</section>

<section>

Věru by bylo ti líp kdes po horách zvířata střílet —

</section>

<section>

plaché jeleny takhle — než s mocnějším bojovat silou!

</section>

<section>

Jestli však chceš, nuž zápasu zkus, bys věděla dobře,

</section>

<section>

oč jsem silnější tebe — že se mnou se měřiti hodláš!“

Řekla a chytla ji v mžik svou levicí za obě ruce,

</section>

<section>

v zápěstí — pravicí svou jí s plecí lučiště strhla,

</section>

<section>

v uši ji s obou stran jím bušila — kroutící sebou,

</section>

<section>

s posměšným úsměškem na rtech — a rychlé padaly střely.

Plačíc Artemis prchla, jsouc plachému holoubku rovna,

</section>

<section>

kterýžto před jestřábem se v puklou uchýlil skálu,

</section>

<section>

v štěrbinu — neurčilť osud, by nyní právě byl chycen.

Podobně uprchla plačíc a lučiště nechala ležet.

Létě tu Argův vrah zas pravil, průvodce Hermés:

</section>

<section>

„S tebou se nebudu já přec potýkat! — S ženami věru

</section>

<section>

Kronovce oblačného jest obtížno sváděti boje!

</section>

<section>

Ve sboru věčných bohů se můžeš chlubiti směle,

</section>

<section>

že svou mohutnou silou jsi nade mnou vyhrála v boji.“

Domluvil; bohyně Létó šla sebrat lučiště křivé,

</section>

<section>

s šípy, z nichž v prachový vír jí každý zaletěl jinam:

</section>

<section>

ale když dceřin luk již sebrala, kráčela nazpět.

Ta již na Olymp přišla, v dům Diův s kovovým prahem,

</section>

<section>

u kolen milého otce si plačíc usedla dcera:

</section>

<section>

na těle božský se háv jí tetelil.

                                                   Dcerušku otec

</section>

<section>

na hruď přivinul Zeus, pak tázal se s úsměvem vlídným:

</section>

<section>

„Kdopak ti, milé dítě, tak ublížil z nebeských bohů,

</section>

<section>

drzostně, jako bys snad kýs zločin spáchala zjevný?“

Lovkyně s čelenkou krásnou mu na to zas odvece takto:

</section>

<section>

„Tatínku, takhle mě ztloukla tvá Héré bělostných loktů,

</section>

<section>

od níž hádka a svár jen pochází nesmrtným bohům!“

Taková byla jich řeč, již navzájem mluvili k sobě.

Zatím se odebral zpět bůh Apollón do svaté Tróje,

</section>

<section>

poněvadž o městskou zeď měl starosti, stavěnou pevně,

</section>

<section>

aby v ten Achajci den ji nestrhli — naproti sudbě.

Ostatní bohové věční zas na Olymp odešli všichni,

</section>

<section>

jedněmi lomcoval hněv, však druzí s velikou slávou;

</section>

<section>

k Diu však, vladaři mraků, si usedli.

### Útěk Trójanů do města. Apollón oklamal Achillea

</section>

<section>

                                                                    Achilleus zatím

</section>

<section>

hubil tam trójské vojsko i spřežení jednokopytná.

Jako se valívá kouř, až k nebesům stoupaje širým,

</section>

<section>

město když požárem vzplá, jenž božím hněvem byl vznícen:

</section>

<section>

z požáru všechněm nářek a mnohým nastane hoře —

</section>

<section>

podobně připravil rek též Trójanům nářek a hoře.

Stařec, Priamos král, v ten čas stál na božské věži:

</section>

<section>

Achilla obrovského a před ním Trójany spatřil,

</section>

<section>

viděl jich zmatený běh, jak prchali — nebylo nikde

</section>

<section>

obrany — zalkal vládce a na zem sestoupiv z věže,

</section>

<section>

proslulým hlídačům brány dal rozkaz, stojícím u zdi:

</section>

<section>

„Dokořán veřeje brány teď otevřte, dokud by trójský

</section>

<section>

do města nevešel lid, pln zděšení — neboť je tamhle

</section>

<section>

Achilleus nablízku žene! — — —

</section>

<section>

                                               Teď nastane záhuba, myslím!

</section>

<section>

Až však do města prchnou a opět nabudou dechu,

</section>

<section>

veřeje přilehlé těsně pak ihned přirazte zase!

</section>

<section>

Strach mám, že zhoubný ten muž nám skočí do hradeb města.“

</section>

<section>

Řekl, ti odemkli bránu a odtáhli závory obě.

Ochrany vhodný vchod jim poskytl.

                                                                    Apollón zatím

</section>

<section>

s hradeb mu naproti skočil, by od Tróův odvrátil zhoubu.

Trójané do města přímo a do jeho vysokých hradeb

</section>

<section>

prchali, vyprahlí žízní a celí pokrytí prachem,

</section>

<section>

s pláně — on kopím je hnal, pln prudkosti, vzteklost mu divá

</section>

<section>

pořád pudila srdce, an dychtil dobýti slávy.

Ília vysokých bran lid Danaů býval by dobyl,

</section>

<section>

nebýt Apolla Foiba, jímž Agénór slavný byl vyzván,

</section>

<section>

hrdinský Anténorovec, muž bez hany, nadmíru silný:

</section>

<section>

Velký smělosti cit v něj položil, sám se mu po bok

</section>

<section>

postavil, osud smrti chtě od něho odvrátit těžký,

</section>

<section>

podepřen o dub Diův a ve vzduch zahalen hustý.

Když však byl bořitel měst, syn Péleův, hrdinou spatřen,

</section>

<section>

stanul tento a čekal a v hrudi mu bušilo srdce,

</section>

<section>

potom rozpaků pln děl ke své zmužilé duši:

„Běda mi! Budu-li já teď před silným Achillem prchat,

</section>

<section>

cestou, jíž ženou se druzí a prchají ve zmatku hrozném,

</section>

<section>

dohoní on mě i takto a zbabělce života zbaví;

</section>

<section>

nechám-li krajanů svých pak prchat ve zmatku divém,

</section>

<section>

před synem Péleovým a jinam se od hradeb městských

</section>

<section>

poženu trójskou plání a poběžím, až bych se dostal

</section>

<section>

na stráně pohoří Ídy a někde se v křovinách ukryl,

</section>

<section>

potom večerní čas bych mohl se vykoupat v řece,

</section>

<section>

pot svůj osušit hojný a opět se do Tróje vrátit. —

</section>

<section>

Avšak načpak tu věc má milá rozjímá duše?!

Copak, kdyby mě zhlédl, jak po pláni od města prchám!?

</section>

<section>

Ať se jen nepustí za mnou a rychlým mě nechytí během!

</section>

<section>

Potom nebude možno se vyhnout smrti a zhoubě,

</section>

<section>

neboť nad lidi všecky je Achilleus nejvýše silen.

Avšak jestli mu přímo, zde před městem, naproti vyjdu,

</section>

<section>

přece snad ostrým hrotem též jemu lze poranit tělo!

</section>

<section>

Jediný má jen život, a lidé ho smrtelným zovou —

</section>

<section>

ovšemže Zeus, syn Kronův, mu dává velikou slávu!“

Čekal na Achillea, jsa přikrčen, zmužilé srdce

</section>

<section>

v prsou nutkalo reka, by zápas svedl a válčil.

Podobně z hlubin houště se vrhá divoký pardál

</section>

<section>

naproti člověku lovci a ve svém nikterak srdci

</section>

<section>

netrne, aniž se bojí, jak uslyší ohařů štěkot,

</section>

<section>

neboť kdyby i dřív jej lovec bodl neb sekl,

</section>

<section>

i když hluboko hrot jej probodne, nenechá přece

</section>

<section>

obrany, než buď zhyne neb napadne odpůrce svého.

Stejně i Agénór slavný, syn statného Anténora,

</section>

<section>

nechtěl se na útěk dát, než zápasem Achilla zkusí,

</section>

<section>

nýbrž nastavil štít k své obraně, veskrze stejný,

</section>

<section>

kopím na něho mířil a hlasem velikým volal:

„Zajisté, Achille slavný, měl’s jistou naději v srdci,

</section>

<section>

ty že tu v dnešní den hrad mužných Trójanů zboříš! —

</section>

<section>

Bloudečku — mnohé strasti to město ti připraví ještě,

</section>

<section>

neboť dosud je nás tam mužů mnoho — a silných,

</section>

<section>

kteří k ochraně žen, svých rodičů milých a dítek

</section>

<section>

hájíme trójského města — ty dojdeš tu osudu svého,

</section>

<section>

třebaže takto jsi strašný a hrdina smělosti plný!“

Pravil a ostré kopí svou těžkou pravicí hodiv,

</section>

<section>

udeřil v holenní kost, blíž kolena, aniž se chybil.

Holeň však okolo ní, jsouc dělána z čerstvého cínu,

</section>

<section>

strašný vydala zvuk — hrot kopí, do kovu vraziv,

</section>

<section>

odletěl, nevniknuv v něj — dar Héfaistův zadržel oštěp.

Na soka rovného bohům pak Achilleus vyrazil zprudka;

</section>

<section>

tehdy však Apollón Foibos mu nedal dobýti slávy,

</section>

<section>

nýbrž zachránil jej, kol hustým vzduchem ho zakryv,

</section>

<section>

potom rekovi velel, by s klidem z boje se vrátil.

Achilla úskočnou léčkou však od lidu odvrátit hleděl:

</section>

<section>

o samému Anténorovci jsa ve všem podobou roven,

</section>

<section>

před ním nablízku stanul.

</section>

<section>

                                                 Rek vyraziv, honil ho během. —

Zatím co pšeničným polem jej Achilleus hrdinský stíhal,

</section>

<section>

podél hlubokých vírů jej obrátiv Xanthovy řeky —

</section>

<section>

Apollón totiž ho šálil a běžel maličko před ním,

</section>

<section>

aby měl naději stále, že jižjiž ho dostihne během —

</section>

<section>

ostatní trójský lid již v zděšeném útěku přišel

</section>

<section>

do města, radosti pln, jež celé se hemžilo davem.

Ovšemť odvahy neměl z nich nižádný, před městskou hradbou

</section>

<section>

jeden druhého čekat a zvědět, kdo z nich as prchl,

</section>

<section>

nebo kdo zhynul v bitvě — i vrazili s velikou chutí

</section>

<section>

do města, koho jen nohy a kolena zachránit mohly.

</section>
