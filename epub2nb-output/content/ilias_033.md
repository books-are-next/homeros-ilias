---
title: ZPĚV XXIV\.
contentType: poetry
---

<section>

### Hektorův výkup a pohřeb

</section>

<section>

Rozpuštěn Achaiů sbor, lid k rychlým se rozešel lodím,

</section>

<section>

po kmenech, každý k svým.

</section>

<section>

             Tam jednak se hleděli jídlem,

</section>

<section>

jednak i sladkým spánkem zas zotavit.

</section>

<section>

               Achilleus zatím

</section>

<section>

v mysli měl milého druha a želel ho — spánek ho míjel,

</section>

<section>

krotitel všechněch tvorů — i válel se vpravo i vlevo,

</section>

<section>

po síle přítele svého i jaré mužnosti touže:

</section>

<section>

všecko, co vykonal s ním, též kolik vytrpěl strastí,

</section>

<section>

zápasy sváděje s muži a brodě se hrůzami moře —

</section>

<section>

všecko si uváděl v paměť a proudem proléval slzy,

</section>

<section>

chvílemi na boku svém, zas chvílemi naznaku leže,

</section>

<section>

chvílemi na tváři zas — však někdy se pozdvihl zpříma,

</section>

<section>

chodil po břehu mořském, pln bolesti, aniž mu ušlo,

</section>

<section>

kdykoli nad mořskou plání a nad břehem vzcházela Zora.

Vždycky tu k povozu svému si rychlé zapřahal koně,

</section>

<section>

Hektora vázal za vůz a pak jím po zemi smýkal.

Když s ním třikráte objel kol mohyly mrtvého druha,

</section>

<section>

pak zas ve stanu svém byl klidnější — Hektora v prachu,

</section>

<section>

k zemi jej obrátiv tváří, vždy nechával…

</section>

<section>

             Foibos však bránil

</section>

<section>

každému zhyzdění těla — mělť velkou s hrdinou soustrast,

</section>

<section>

ačkoli mrtev už byl — jej celého aigidou zakryv,

</section>

<section>

zlatou, aby mu rek, jím smýkaje, neodřel tělo.

</section>

<section>

On tak ve hněvu svém tam slavného Hektora hyzdil.

Blažení bozi co den naň hledíce, soucitem jati,

</section>

<section>

Hermeia bystrých očí vždy nutili, tajně ho vzíti.

</section>

<section>

Každý s návrhem tím byl srozuměn, jenom ne Héré,

</section>

<section>

nikdy též Poseidáón a Pallas jiskrných zraků,

</section>

<section>

nýbrž trvali na svém, jak jednou svatá v nich Trója

</section>

<section>

vzbudila zášť, jak král, tak lid, skrz Paridův zločin,

</section>

<section>

kterým bohyně zlehčil, když přišly mu v pastýřskou chýši —

</section>

<section>

vzdal však pochvalu _té,_ jež dala mu záhubnou rozkoš.

Ale když od té chvíle již dvanáctá nastala zora,

</section>

<section>

tehdáž Apollón Foibos se ozval ve sboru bohů:

„Jak jste, vy bohové, zlí, jak záhubní! —

</section>

<section>

                 Nikdy-li Hektór

</section>

<section>

z bezvadných býků a koz vám nespálil ze stehen maso —

</section>

<section>

že jste se k ochraně jeho, byť mrtvého, nemohli vzchopit —

</section>

<section>

aby ho viděla matka i vlastní žena i dítě,

</section>

<section>

národ a rodný otec, král Priamos? — Ti by mu rychle

</section>

<section>

ohněm spálili tělo a pohřební vzdali mu oběť.

Lítému Achillu spíš, ó bohové, pomáhat chcete,

</section>

<section>

jemuž citlivý duch jest neznámý, povolné srdce

</section>

<section>

nemá ve hrudi své — jak lev má divokou mysl,

</section>

<section>

který velikou silou a zmužilým duchem jsa puzen,

</section>

<section>

napadá pastýřům stádo, by sehnal potravu hojnou.

</section>

<section>

Tak cit srdce i v něm byl potlačen, stud se v něm žádný

</section>

<section>

neozve — který lidem buď prospívá, nebo jim škodí. —

Vždyť přec i jiným lidem kdos zahyne, milejší ještě,

</section>

<section>

ať již rodný bratr to jest, ať syn je to vlastní —

</section>

<section>

když se však dost už nalká a napláče, ustane zase:

</section>

<section>

osudem duch byl člověku dán, jenž dovede snášet —

</section>

<section>

on však za povoz váže, když milý život mu vyrval,

</section>

<section>

Hektora, slavného reka, a kolem druhova rovu

</section>

<section>

vláčí — to není hezké a ovšem nikterak správné! — —

</section>

<section>

Ale, ač výborný jest, ať _my_ ho pak nepojmem v záští,

</section>

<section>

neboť ve hněvu svém tam hyzdí bezcitné tělo!“

Héré bělostných loktů tu vzplanula hněvem a řekla:

</section>

<section>

„Mohla by, Stříbrnoluký, i tato tvá slova být správná,

</section>

<section>

stejnou-li Péléovci i Hektoru přiřknete hodnost:

</section>

<section>

Hektór z člověka jest, jej lidská kojila matka,

</section>

<section>

Achilleus však jest bohynin syn, již kdysi jsem sama

</section>

<section>

živila, chovala já — však člověku za ženu dala,

</section>

<section>

Péleu, který se stal všem bohům obzvláště milým. —

Všichni jste na svatbě byli — a ty’s tam hodoval také,

</section>

<section>

hraje nám na svou loutnu — ty nevěrný, soudruhu špatných!“

Kronovec, oblačný Zeus, jí těmito odvětil slovy:

</section>

<section>

„Nemusíš docela nic být na bohy hněvivá, Héro!

</section>

<section>

Oběma stejná čest jim nebude — ale i Hektór

</section>

<section>

ze všech, co v Íliu jsou, byl bohům nanejvýš milý,

</section>

<section>

mně však zvlášť, vždyť líbezný dar jsem dostával stále:

</section>

<section>

hostiny příslušný díl byl na mém oltáři vždycky,

</section>

<section>

zápalná oběť i víno, jichž k poctě se dostává bohům. —

Aby však smělý Hektór byl unesen — — nechejme toho!

</section>

<section>

Za zády Achillovými to nepůjde, poněvadž matka

</section>

<section>

pořád, ve dne i v noci, mu na pomoc po boku stojí. —

Kdyby však některý z vás chtěl Thetidu zavolat ke mně,

</section>

<section>

abych rozumný návrh jí pověděl, kterak by výkup

</section>

<section>

Achilleus od otce přijal a zase mu Hektora vrátil!“

Řekl, a rychlá jak vichr se s poselstvím vzdálila Íris:

</section>

<section>

mezi skalnatým Imbrem a Samem, ve středu obou,

</section>

<section>

v tmavou vrhla se tůni — i zašplíchlo v zátoce moře.

Ona jak z olova kulka se v mořskou hlubinu vrhla,

</section>

<section>

která na rource tkvíc, jež z rohu je polního býka,

</section>

<section>

k záhubě žravým rybám se noří do mořské hloubi.

</section>

<section>

Našla ji v prostorné sluji, a ostatní bohyně mořské

</section>

<section>

hromadně okolo ní tam seděly — ona v jich středu

</section>

<section>

truchlila nad synem svým, tím hrdinou, který jí záhy

</section>

<section>

v Tróadě, hrudnaté zemi, měl zhynout — daleko vlasti.

Íris rychlá v běhu k ní přistoupla blíže a řekla:

</section>

<section>

„Thetido, volá tě Zeus, jenž nezmarné úmysly chová!“

Thetis třpytivých nohou jí dala zas odpověď tuto:

</section>

<section>

„Proč mě ten velký bůh dal zavolat? — Ostych mě jímá

</section>

<section>

k bohům nebeským jít — mám velký zármutek v duši.

</section>

<section>

Půjdu však přec, ne nadarmo Zeus své rozkazy dává!“

Dořekla bohyně jasná a vzala si na hlavu roušku,

</section>

<section>

tmavou — a nebylo šatu, jenž tmavší nad ni by býval.

Vyšla, a před ní Íris, ta bohyně rychlá jak vítr,

</section>

<section>

spěchajíc — s obou stran jim mořské couvaly vlny.

</section>

<section>

Potom vystouply na břeh a ihned k nebi se vznesly.

Kronovec vidoucí v dálku a ostatní okolo něho

</section>

<section>

hromadně seděli bozi, již žijí věčně a blaze.

</section>

<section>

Sedla si k Diovi otci, a ihned jí ustoupla Pallas.

</section>

<section>

Krásnou ze zlata číš jí do ruky vložila Héré,

</section>

<section>

vlídnou ji vítajíc řečí — ta vypivši vrátila pohár.

Otec tu bohů a králů k ní počal mluviti takto:

</section>

<section>

„Přišla’s na Olymp k nám, ó bohyně, jakkoli truchlíš,

</section>

<section>

neboť stále jen žal máš na srdci — sám to vím dobře.

</section>

<section>

Já však ti řeknu i tak, proč kázal jsem zavolat tebe.

Devět se dní již bohové prou: jest předmětem sporu

</section>

<section>

mrtvola Hektora vládce a syn tvůj, bořitel hradů.

Chtějí, by tajně ho vzal bůh Hermés bystrého zraku,

</section>

<section>

já však tuto bych čest chtěl popřát Achillu tvému,

</section>

<section>

abych tvou přízeň a vážnost si zachoval k budoucím časům:

</section>

<section>

pospěš a do vojska vejdi a vyřiď synovi svému:

</section>

<section>

řekni, že bozi se naň již hněvají — já však nejvíc

</section>

<section>

ze všech bohů se horším, že Hektora u lodí křivých

</section>

<section>

zdržuje, na mysli své pln vzteklosti, nechtě ho vydat —

</section>

<section>

zdali se nějak mne lekne a vydá Hektora nazpět!

</section>

<section>

Íridu já zas pošlu, by chrabrému Priamu řekla,

</section>

<section>

aby šel k achajským lodím a vykoupil milého syna,

</section>

<section>

Achillu zanesa dary, jež mohly by srdce mu smířit.“

Thetis třpytivých nohou slov Diových poslušná byla:

</section>

<section>

sestoupla s olympských výšin a na zem se spustivši skokem,

</section>

<section>

vstoupila v Achillův stan, v němž viděla milého syna,

</section>

<section>

jak tam hlasitě vzdychá, a milí druzi kol něho

</section>

<section>

kvapem si hledí práce a strojí k snídani jídlo:

</section>

<section>

velký huňatý beran tam zabit ve stanu ležel.

Ona tu, vznešená máti, si usedne synovi po bok,

</section>

<section>

měkce ho pohladí rukou, dí slovo a promluví takto:

„Synáčku můj, jak dlouhý čas, pln stesku a nářku,

</section>

<section>

srdce své hlodati chceš? — Vždyť nedbáš jídla ni lůžka

</section>

<section>

docela nic — jest dobrá věc též obejmout dívku.

Nebudeš dlouhý čas již naživě, nýbrž ti blízko

</section>

<section>

stojí už smrt —jest po boku tvém — s ní přemocný osud.

Pročež rychle mě slyš, vždyť přicházím s Diovým vzkazem:

</section>

<section>

bozi se na tě, jak děl, již hněvají — sám však nejvíc

</section>

<section>

ze všech bohů se horší, že Hektora u lodí křivých

</section>

<section>

zdržuješ, na mysli své pln vzteklosti, nechtě ho vydat.

</section>

<section>

Pročež Hektora vydej a za tělo výkupné přijmi!“

Achilleus rychlý v běhu jí odvětil těmito slovy:

</section>

<section>

„Takto se staň! — Když výkupné dá, nechť vezme si tělo —

</section>

<section>

jestliže Olympan sám tak s vážnou poroučí myslí!“

Tak tam v táboře lodním i matka i rozenec její

</section>

<section>

množství perutných slov druh ke druhu mluvili ještě.

Íridu Kronovec Zeus zas posílal do svaté Tróje:

</section>

<section>

„Pospěš si, Írido rychlá, a opusť olympské sídlo,

</section>

<section>

Priamu, chrabrému reku, jdi oznámit do města Tróje,

</section>

<section>

aby šel k achajským lodím a vykoupil milého syna,

</section>

<section>

Achillu donesa dary, jež mohly by srdce mu smířit,

</section>

<section>

sám — ať žádný muž s ním z Trójanů nechodí jiný!

</section>

<section>

Starší jen jakýs vozka ho provázejž, aby mu řídil

</section>

<section>

povoz s krásnými koly a zase mu přivezl nazpět

</section>

<section>

do města padlého syna, jejž usmrtil Achilleus slavný —

</section>

<section>

— aby se neděsil smrti a vůbec se ničeho nebál:

</section>

<section>

bude mu Argův vrah dán od nás k ochraně jeho,

</section>

<section>

který ho provodí cestou a zavede Achillu před tvář.

Ale až v Achillův stan pak konečně přiveden bude,

</section>

<section>

ani ho neskolí sám — spíš jiné od toho zdrží —

</section>

<section>

vždyť přec nemoudrý není a lehké mysli a rouhač,

</section>

<section>

k tobě, když přijdeš s prosbou, se šetrně chovati bude.“

Řekl, a rychlá jak vichr se s poselstvím vzdálila Íris,

</section>

<section>

vstoupila v Priamův hrad; tam slyšela pokřik a nářek,

</section>

<section>

vidouc, jak rozenců dav kol Priama ve dvoře sedí,

</section>

<section>

slzami kropíce šat, sám stařec ve středu jejich

</section>

<section>

těsně je zahalen v plášť — kol dokola chumáče prachu

</section>

<section>

leží po hlavě všade a po šíji tohoto starce,

</section>

<section>

kterým se posypal sám, když v prachu se bolestí svíjel.

Dcery i manželky synů v svých komnatách tonuly v pláči,

</section>

<section>

v myšlenkách želíce těch, jichž tolik, četných i vzácných,

</section>

<section>

rukama danajských vojsk svůj život ztratilo v boji.

Vtom již poslice božská se po boku Priama krále

</section>

<section>

tichým ozvala hlasem — a jemu se zachvěly údy:

„Osměl se ve svém srdci, ó Priame — nijak se neboj! —

</section>

<section>

Není přec vidět mi z očí, že se zlou přicházím zprávou,

</section>

<section>

nýbrž s úmyslem dobrým, jduť s poselstvím samého Dia,

</section>

<section>

který, ač daleko jest, má soucit a útrpnost s tebou.

Káže ti Olympan Zeus, bys vykoupil slavného syna,

</section>

<section>

Achillu zanesa dary, jež mohly by srdce mu smířit,

</section>

<section>

sám — ať žádný muž prý z Trójanů nechodí s tebou —

</section>

<section>

starší jen jakýs vozka tě provázejž, aby ti řídil

</section>

<section>

povoz s krásnými koly, a zase ti přivezl nazpět

</section>

<section>

do města padlého syna, jejž usmrtil Achilleus slavný.

Nemáš se děsit smrti a vůbec se ničeho báti:

</section>

<section>

bude ti Argův vrah dán od Dia k ochraně tvojí,

</section>

<section>

který tě provodí cestou a zavede Achillu před tvář.

Ale až v Achillův stan pak konečně přiveden budeš,

</section>

<section>

ani tě neskolí sám — spíš jiné od toho zdrží —

</section>

<section>

vždyť přec nemoudrý není a lehké mysli a rouhač,

</section>

<section>

k tobě, když přijdeš s prosbou, se šetrně chovati bude.“

Íris, rychlá v běhu, se vzdálila po těchto slovech.

Ihned poručil král svým synům přichystat povoz,

</section>

<section>

mezčí, s krásnými koly, a korbu dal přivázat na něj.

Sám však v pokladní síň šel Priamos, klenutou pevně,

</section>

<section>

cedrovou, s vysokým stropem, jež mnohé chovala skvosty,

</section>

<section>

tam pak manželku svou dav zavolat, toto jí pravil:

„Ubohá, olympský posel mi od Dia samého přišel,

</section>

<section>

abych šel k achajským lodím a vykoupil milého syna,

</section>

<section>

Achillu zanesa dary, jež mohly by srdce mu smířit,

</section>

<section>

pročež tohle mi pověz, co soudíš o věci této!

</section>

<section>

Nesmírně srdce i touha mě samého ponouká k tomu,

</section>

<section>

abych se vydal k lodím a v širý achajský tábor.“

Řekl, i zalkala žena a tuto mu odpověď dala:

</section>

<section>

„Ó, kam rozvaha tvá jen zmizela, kterou’s byl dříve

</section>

<section>

proslulý u lidí cizích, i u těch, nad nimiž vládneš?!

Jakže!? — Ty opravdu chceš — sám jediný — k achajským lodím

přijít na oči muže, jenž tolik, četných a vzácných,

</section>

<section>

synů zhubil ti již — toť železné srdce máš v hrudi!!

Jestliže totiž tě chytí a na své oči tě zhlédne —

</section>

<section>

on — ten zákeřný člověk — ten surovec — nebude jistě

</section>

<section>

s tebou soucitu míti ni ostychu!! — —

</section>

<section>

             Plačme jen v dáli,

</section>

<section>

sedíce v paláci svém! — —

</section>

<section>

             Tak zajisté přemocný osud

</section>

<section>

nití mu upředl v den, v němž já jej zrodila sama,

</section>

<section>

aby pak rychlých psů byl pokrmem — rodičů vzdálen —

</section>

<section>

před zrakem krutého muže. — —

</section>

<section>

             Ó kéž se mu do středu jater

</section>

<section>

zakousnout mohu a jíst! — O — to by pak odvetu řádnou

</section>

<section>

měl můj syn!! — Což zbabělce sklál? Tím dokonce nebyl,

</section>

<section>

nýbrž k ochraně Tróů a Trójanek štíhlého boku

</section>

<section>

k zápasu stál — strach v boji, i útěk, vždy mu byl cizí!“

</section>

<section>

Na to zas Priamos kmet jí odvětil, podobný bohům:

</section>

<section>

„Nikterak, když tam chci jíti, mne nezdržuj! — Nebuď mi přece

</section>

<section>

ptákem zlověstným sama — zde v paláci! — Nedám se zviklat! —

</section>

<section>

Kdyby mě k tomuhle měl kdos jiný z pozemských lidí,

</section>

<section>

z oněch, kdo věštcové jsou neb dozorci žertev neb kněží,

</section>

<section>

nazvali bychom ho lhářem, a tím se ho chránili spíše,

</section>

<section>

ale to tváří v tvář jsem bohyni viděl a slyšel!

Půjdu! — Ať rozkaz její jest vyplněn!

</section>

<section>

             Pakliže přece

</section>

<section>

losem dáno mi jest, bych při lodích achajských zhynul,

</section>

<section>

dobrá!! — Ať na místě, hned, jsem raději Achillem skolen,

</section>

<section>

jenom když obejmu syna a kvílením ulehčím srdci!“

Řekl a krásná víka šel u truhel otevřít vladař,

</section>

<section>

v kterých dvanácte rouch proň vyhledal krásného díla,

</section>

<section>

dvanácte prostých plášťů a tolikéž pokrývek vybral,

</section>

<section>

tolikéž plášťů skvostných a přidal tolikéž suknic.

</section>

<section>

Deset talentů zlata pak odvážil Priamos celkem,

</section>

<section>

lesklých trojnožek dvé, pak vytáhl kotlíky čtyři,

</section>

<section>

vyňal i překrásný pohár, jejž kdysi mu Thrékové dali,

</section>

<section>

když k nim jak vyslanec přišel — ni tohoto vzácného skvostu

</section>

<section>

nenechal v pokladech svých, vždyť toužil z celého srdce

</section>

<section>

vykoupit milého syna.

</section>

<section>

             Pak vyháněl Trójany všecky

</section>

<section>

z předsíně paláce svého a hanlivou řečí je tupil:

„Ihned, ničemná chásko, mi táhněte! — Copak vy doma

</section>

<section>

nemáte zármutku nazbyt, že _sem_ jste mě soužit přišli?

</section>

<section>

Není vám dost, když zoufalstvím _já_ byl zahrnut Diem!? —

</section>

<section>

Že mi byl zahuben syn — můj nejlepší!?

</section>

<section>

             Sami to záhy

</section>

<section>

poznáte též, vždyť daleko snáz teď Danaům bude,

</section>

<section>

když jest utracen on, vás porazit — já bych však raděj

</section>

<section>

vešel v Hádovu říš, než vidět na vlastní oči,

</section>

<section>

kterak bořeno jest — jak pleněno — toto mé město!“

Pravil a rozháněl lid svým žezlem. Z paláce prchli,

</section>

<section>

ježto byl rozhněván kmet.

</section>

<section>

             Pak s výtkou syny své volal:

</section>

<section>

ihned Helenos přišel i Agathón slavný i Paris,

</section>

<section>

Pammón i Antifonos a Polítés, bojovník statný,

</section>

<section>

Déifobos a Díos a statečný Hippothoos.

Stařec těm devíti synům dal rozkaz, mohutně vzkřiknuv:

</section>

<section>

„Honem, synové špatní, vy sketové! — Měli jste všichni

</section>

<section>

namísto Hektora mého být zabiti u lodí rychlých!

Ach, já nešťastný muž, jenž ze všech nejlepší syny

</section>

<section>

zplodil jsem v širé Tróji! — Z těch bohužel nikdo mi nezbyl:

</section>

<section>

Méstór podobný bohům a Tróilos, bujarý jezdec,

</section>

<section>

Hektór, který jak bůh byl v národě — jako by nebyl

</section>

<section>

smrtného člověka syn — spíš jako by pocházel z boha.

Tyto mi zahubil Arés — a zbabělci zbyli mi všichni!

</section>

<section>

Lháři a rekové v tanci a mistrové v kolovém reji,

</section>

<section>

lupiči jehňat a kůzlat, jež berete vlastním lidem!

Copak že nejdete už, můj povoz mi připravit rychle!

</section>

<section>

Tohle tam naložte všecko, ať můžem se na cestu vydat!“

Takto se rozkřikl na ně, ti otcovy výtky se lekli,

</section>

<section>

mezčí, s krásnými koly, šli ihned vynésti povoz,

</section>

<section>

krásný, zrobený nově, a na něj vázali korbu,

</section>

<section>

potom mezčí jařmo, jež na hřebu viselo, sňali,

</section>

<section>

bukové, s hlavicí v středu a s pevnými navrchu kruhy.

Vynesli zároveň s jařmem i řemen devíti loket,

</section>

<section>

na oj hlazenou krásně pak vložili pozorně jařmo,

</section>

<section>

na jeho předním konci, a na svorník navlékli prsten,

</section>

<section>

třikrát obvili křížem kol hlavice jařmový řemen,

</section>

<section>

svázali po řadě vespod a zahnuli pod zobec oje.

Potom nesmírné skvosty, jež Hektora vykoupit měly,

</section>

<section>

snášeli z pokladní síně a na vůz hlazený kladli,

</section>

<section>

mezky pak silných kopyt mu zapřáhli, tahouny břemen,

</section>

<section>

které za skvostný dar kdys Priamos od Mýsů dostal.

Pro vládce komoňů dvé jest vedeno, které ten stařec

</section>

<section>

při žlabu hlazeném krásně si sám byl choval a krmil.

Když tak vozka i král, dvé mužů rozumné mysli,

</section>

<section>

tahouny zapřáhnout dali a v hrdém paláci stáli,

</section>

<section>

pojednou Hekabé choť k nim přistoupla, truchliva v duši,

</section>

<section>

krásný ze zlata pohár, v němž chutné se perlilo víno,

</section>

<section>

ve své pravici nesouc, by před cestou ulili bohům.

Zastaví před vozem s koňmi, dí slovo a promluví takto:

</section>

<section>

„Tu máš, Diovi ulej a modli se za návrat domů

</section>

<section>

z rukou nepřátel svých, když tebe již pobízí duše,

</section>

<section>

k lodím odejít přece, ač já jsem naproti tomu!

</section>

<section>

Ty tedy modli se sám teď k Diovi, vladaři mraků,

</section>

<section>

Ídskému, který Tróju i s veškerým okolím vidí;

</section>

<section>

za ptáka, rychlého posla, ho požádej, který jest jemu

</section>

<section>

z ptákův obzvláště milý a ze všech má největší sílu,

</section>

<section>

napravo, abys ty sám jej spatřil na vlastní oči!

</section>

<section>

K Danaům, rychlým jezdcům, pak odejdi, důvěry plný!

Zeus-li však vidoucí v dálku ti odepře vlastního posla,

</section>

<section>

potom bych nemohla ovšem ti dávat důtklivou radu,

</section>

<section>

k lodím achajským jít, ač velmi již odejít dychtíš.“

Priamos podobný bohům jí na to dal odpověď tuto:

</section>

<section>

„Chci tedy pobídky tvé být poslušen, milená ženo,

</section>

<section>

dobře je zvednout ruce, zda Zeus by chtěl milostiv býti.“

Ihned poručil kmet své klíčnici, aby mu čisté

</section>

<section>

nalila na ruce vody. Ta přistoupla na jeho rozkaz,

</section>

<section>

v rukou na mytí misku a s vodou konvici nesouc.

Když pak ruce si umyl, ten pohár od choti přijal,

</section>

<section>

stanul ve středu dvora a modle se uléval víno,

</section>

<section>

v nebeskou pohleděv báň — pak hlasitě promluvil takto:

„Veliký, slavný Zéve, náš ochránce, vládnoucí s Ídy,

</section>

<section>

popřej, až k Achillu přijdu, ať zbudím v něm soucit a lásku!

</section>

<section>

Ptáka mi, rychlého posla, rač poslati, který je tobě

</section>

<section>

z ptákův obzvláště milý a ze všech má největší sílu,

</section>

<section>

napravo, abych já sám jej zahlédna na vlastní oči,

</section>

<section>

k Danaům, rychlým jezdcům, pak odešel důvěry plný!“

Těmito prosil slovy a Zeus jej všemoudrý slyšel.

</section>

<section>

Ihned poslal mu orla, jenž nejjistší znamení dává,

</section>

<section>

onoho tmavého lovce, jejž také strakáčem zovou.

Jak jsou široké dveře, jež v komnatě s vysokým stropem

</section>

<section>

člověk zámožný mívá, a závorou přilehlé pevně,

</section>

<section>

takové s obou stran měl perutě. — Zhlédli, jak vpravo

</section>

<section>

nad městem letí ten pták. Jak mužové spatřili orla,

</section>

<section>

radostně zplesali v hrudi a všechněm se rozhřálo srdce.

Stařec už nemeškal déle, a vstoupiv na hladký povoz,

</section>

<section>

vyjel z průjezdu domu a z ozvučné podsíně dvorní.

Napřed čtyřkolý vůz byl vlečen tažnými mezky,

</section>

<section>

které mu Ídaios hnal, muž zkušený, za nimi koně

</section>

<section>

kráčeli, které ten kmet svým bičem pobízel k běhu,

</section>

<section>

pospěšně městem dolů, a celá rodina za ním

</section>

<section>

kráčela s hlasným lkáním, jak kdyby se ubíral na smrt.

Oni když sestoupli z města a na širou rovinu přišli,

</section>

<section>

zeťové jeho a děti zas nazpět kráčeli k Tróji.

</section>

<section>

Priama zahlédl Zeus, jak na pláň s Ídaiem vyjel,

</section>

<section>

Kronovec, vidoucí v dálku, a soucit pocítiv s kmetem,

</section>

<section>

bez dlení oslovil Herma a milému synovi řekl:

</section>

<section>

„Herme, vždyť obzvlášť tobě to dělá největší radost,

</section>

<section>

družit se k někomu z lidí — i vyslyšíš, koho ti libo;

</section>

<section>

také Priama provoď a k dutým zaveď ho lodím,

</section>

<section>

tajně, by nižádný muž jej neviděl, aniž co tušil

</section>

<section>

z druhých Danaů všech, než k samému Achillu přijde!“

Domluvil, Argův vrah byl poslušen, průvodce Hermés:

</section>

<section>

ihned na své nohy si uvázal opánky krásné,

</section>

<section>

božské, ze zlata celé, jež nosí ho po mořských drahách,

</section>

<section>

jakož i nesmírnou zemí — i lítá s vanutím větru.

Pak vzal kouzelný prut, jímž lidem, podle své vůle,

</section>

<section>

bdícím uspává oči a jiné ze spánku budí.

</section>

<section>

Prut ten tedy měl v rukou a vznášel se Argovrah silný.

Zakrátko k Helléspontu a k trójské přiletěv zemi,

</section>

<section>

kráčel a podobou svou byl královským jinochům roven

</section>

<section>

s prvním na bradě chmýřím, kdy mládí nejkrásněj kvete.

Ale když přejeli již kol velkého Ílova rovu,

stanuli s koňmi a mezky, by mohli se napíti v řece —

</section>

<section>

avšak vtom již také se po zemi prostřelo temno.

Najednou pohleděl před se a spatřiv nablízku Herma

</section>

<section>

vozataj, takto se ozval a pravil vladaři svému:

„Pozor, Dardanův vnuku, jest potřeba pozorné mysli!

</section>

<section>

Tamhle je muž — ten, mním, nás na kusy rozsápe záhy!!

</section>

<section>

Pročež na voze svém teď honem se zachránit hleďme,

</section>

<section>

nebo se kolenou chopme a prosme ho za slitování!“

Řekl, a starcův duch byl pomaten, jala ho hrůza:

</section>

<section>

vlasy se zježily zpříma a na těle shrbeném stály,

</section>

<section>

stanul tu úžasu pln. — — —

</section>

<section>

             Vtom rychlý přistoupil posel,

</section>

<section>

zblízka, vzal za ruku starce a tázal se těmito slovy:

„Kampak ženeš ty koně, ty tatíčku — ano i mezky,

</section>

<section>

za doby božské noci, kdy jiní spávají lidé?!

</section>

<section>

Copak se nebojíš nic vojsk Danaů, soptících hněvem,

</section>

<section>

úhlavních nepřátel svých, již nejsou daleko odsud?!

Kdyby tě někdo z nich zhlédl, jak v černé kvapivé noci

</section>

<section>

odvážíš tolik skvostů — jak u srdce potom ti bude?

Sám přec nejsi už mlád — též tuhle tě provází stařec —

</section>

<section>

jakpak se ubráníš muži, jenž prvý by křivdu ti spáchal?!

Já však násilí žádné ti nespášu — spíše bych jiné

</section>

<section>

od tebe zapudit chtěl — vždyť mému jsi podoben otci!“

Stařec podobný bohům zas pravil Hermovi toto:

</section>

<section>

„Všecko to, milý synu, je skutečně, jako jsi pravil — —

</section>

<section>

přec jen některý z bohů i nade mnou pravici vztáhl,

</section>

<section>

který s pocestným takým mi dopřál cestou se potkat,

</section>

<section>

vhod, jak ty svým vzrůstem a postavou těla jsi sličný,

</section>

<section>

duch tvůj rozumný jest — tyť z blažených rodičů vzešel’s!“

Na to mu Argův vrah zas pravil, průvodce Hermés:

</section>

<section>

„Všecko to pravdivé jest, co’s pravil, milený starče;

</section>

<section>

avšak tohle mi pověz a poctivou pravdu mi vylož:

</section>

<section>

někam snad odklidit chceš své poklady, četné a vzácné,

</section>

<section>

k mužům cizího kmene, by u nich ti bezpečny byly? —

</section>

<section>

Či již ze svaté Tróje se dáváte na útěk všichni,

</section>

<section>

strachem, když takový muž, váš největší hrdina, zhynul,

</section>

<section>

syn tvůj? — Vždyť v bitvách nikdy a za nikým pozadu nebyl.“

Stařec podobný bohům zas pravil Hermovi toto:

</section>

<section>

„Kdopak jsi, rozmilý muži, a z kterých ses rodičů zrodil?

</section>

<section>

Kterak’s o synu mém — tak nešťastném — šlechetně mluvil!“

Na to mu Argův vrah zas pravil, průvodce Hermés:

</section>

<section>

„Ty mě tu zkoumáš, starče, když po slavném synu se tážeš.

</section>

<section>

Já jsem ho v zápase často, ó přečasto, zdobě to mužů,

</section>

<section>

viděl na vlastní oči, a zvlášť když Danajce zahnal

</section>

<section>

k lodím a tam je pak klál svým strašným oštěpem ostrým.

My tam s podivem stáli a hleděli, neboť nám nedal

</section>

<section>

Achilleus do boje jíti, jsa rozhněván na Átreovce.

Jeho jsem druh, nás úpravná loď sem přivezla tatáž,

</section>

<section>

já jsem Myrmidón rodem, a Polyktór slove můj otec.

</section>

<section>

Ten jest zámožný muž, však stařec, jako jsi _ty_ teď;

</section>

<section>

synů ještě má šest, já sedmý z něho se zrodil.

Když jsem pak losoval s nimi, tu já byl vyvolen jíti.

</section>

<section>

Nyní od lodí v pláň sem přicházím, neboť hned zrána

</section>

<section>

Achajci jasných zraků chtí počít o město bitvu,

</section>

<section>

vždyť jim nečinnost jest už protivná — achajští vládci

</section>

<section>

nijak nemohou již jich horlivost od války zdržet.“

Stařec podobný bohům zas pravil Hermovi toto:

</section>

<section>

„Jestliže Péléovce jsi opravdu Achilla druhem,

</section>

<section>

potom tedy mi pověz a vylož skutečnou pravdu,

</section>

<section>

dosud-li ještě můj syn jest u lodí, či ho tvůj vladař

</section>

<section>

za údem úd již zkrájel a psům jej předhodil k žrádlu?“

Na to mu Argův vrah zas pravil, průvodce Hermés:

</section>

<section>

„Dosud, milený starče, ho nesnědli psově ni ptáci:

</section>

<section>

u lodi Achilla vládce ti dosud před stanem leží,

</section>

<section>

nezměněn, jak byl dřív.

</section>

<section>

             Ač dvanáctá minula zora,

</section>

<section>

co tam položen jest, pleť netlí, aniž ho žerou

</section>

<section>

červi, již hlodají muže, když pozbudou života v boji.

On sic každý den jím bez citu smýká kol rovu

</section>

<section>

milého přítele svého, když jasná Zora se zjeví,

</section>

<section>

avšak ho nemůže zhyzdit. — Ty užasneš, osobně přijda,

</section>

<section>

kterak leží tam čerstvý a krev jest omyta z těla.

</section>

<section>

Není poskvrněn nikde a všecky se zavřely rány,

</section>

<section>

kterými pobodán byl, vždyť kopím ho zbodali mnozí.

Tak tvůj milený syn jest na péči blaženým bohům,

</section>

<section>

ačkoli mrtev už jest, vždyť býval v srdci jim milý.“

Řekl, i zplesal stařec a odvětil těmito slovy:

</section>

<section>

„Jak jest dobře, mé dítě, vždy dávat příslušné dary

</section>

<section>

bohům, jak v každý čas můj Hektór — ačli kdy býval —

</section>

<section>

v paláci vzpomínal bohů, již v Olympu obydlí mají! —

</section>

<section>

Toho mu vzpomněli tedy i v zhoubném osudu smrti.

Ty však tuhletu číš, dar krásný, ode mne přijmi,

</section>

<section>

mne pak v ochranu vezmi a provoď s pomocí boží,

</section>

<section>

abych konečně přišel až do stanu vladaře tvého!“

Na to mu Argův vrah zas pravil, průvodce Hermés:

</section>

<section>

„Ty mě tu zkoumáš, kmete, mě mladého — je to však marné —

</section>

<section>

za zády Achillovými mě lákaje přijímat dary,

</section>

<section>

neboť velmi se bojím a ve svém ostýchám srdci

</section>

<section>

obírat jej — sic mohlo by pak cos zlého mě stihnout.

Avšak tebe bych chtěl též v Argos dovésti slavné

</section>

<section>

s péčí na lodi rychlé, ba po suchu putuje s tebou:

</section>

<section>

nikdo by průvodcem zhrdnout a na tebe útočit nesměl.“

Domluvil rychlý posel a vskočiv na koňský povoz,

</section>

<section>

bez dlení lesklý bičík a opratě do ruky chopil,

</section>

<section>

koňům pak křepkou sílu, i mezkům, do hrudi vdechl.

Ale když k příkopu přišli a za ním k ohradě lodí,

</section>

<section>

v místě, kde hlídačů sbor svou večeři právě si chystal,

</section>

<section>

bez dlení Argův vrah jim rozlil po víčkách spánek,

</section>

<section>

všechněm, pak odemkl bránu a odsunul závory obě,

</section>

<section>

branou Priama vpustil i skvostné na voze dary.

Když pak konečně přišli až ke stanu Achilla vládce,

</section>

<section>

který, vysoký velmi, kdys Achillu vojíni jeho

</section>

<section>

zrobili z jedlových prken a svrchu jej pokryli stropem

</section>

<section>

z rákosí vlásinatého, jež požali na vlhkých lukách —

</section>

<section>

kolkolem veliký plot tam zřídili vladaři svému

</section>

<section>

z kolů vtlučených hustě, a vrata jen závora jedna

</section>

<section>

držela — Achaiů tré však vždycky ji musilo vsunout,

</section>

<section>

vysunout rovněž tré — vždyť závora ohromná byla,

</section>

<section>

avšak Péleův syn sám jediný vsunout ji stačil. —

Tu tedy rychlý posel, bůh Hermés, otevřel starci,

</section>

<section>

vzácné tam zavezl dary, jež určeny Achillu byly,

</section>

<section>

na zem sestoupil s vozu a takto se ke starci ozval:

„Věziž, že já jsem nesmrtný bůh, jenž k tobě jsem přišel,

</section>

<section>

Hermés, neboť můj otec mě určil za vůdce tobě.

</section>

<section>

Avšak nyní se já již navrátím, nechtěje ovšem

</section>

<section>

Achillu na oči jít, vždyť jistě by nebylo slušno,

</section>

<section>

aby byl věčný bůh tak veřejně nakloněn lidem!

Ty však do stanu vejdi a obejmi kolena jeho,

</section>

<section>

popros ho při otci milém a při matce kadeří krásných,

</section>

<section>

jakož i při jeho dítku, bys srdcem jeho tak pohnul!“

Tak tedy promluvil Hermés a odešel na širý Olymp,

</section>

<section>

vladař Priamos sám pak na zem seskočiv z vozu,

</section>

<section>

Ídaia, svého to vozku, tam zanechal, aby mu zatím

</section>

<section>

držel koně a mezky.

</section>

<section>

             Sám kráčel do stanu přímo,

</section>

<section>

v němž rek Diovi milý vždy sedával. Tam ho i zastal.

Druhové seděli zvlášť, však dva tam toliko byli,

</section>

<section>

hrdina Automedón i Alkimos, Areův soudruh:

</section>

<section>

spěchali přisluhujíce, an skončil večeři právě,

</section>

<section>

jídla i nápoje syt — stůl ještě byl postaven před ním.

Neviděn vznešený kmet tam vkročiv, přistoupil blíže,

</section>

<section>

objal kolena jeho a líbal rekovy ruce,

</section>

<section>

hrozné ty vražedné ruce, jež tolik synů mu sklály!

Jako když velkým bludem je zaslepen někdo a doma

</section>

<section>

o život připraví muže a uteče do cizí země,

</section>

<section>

k člověku zámožnému — i žasnou, kteří ho vidí,

</section>

<section>

nejinak Achilleus žasl, zře Priama rovného bohům.

</section>

<section>

Užasli také druzí a vzájemně na sebe hledli.

Priamos jal se ho prosit a tato mu promluvil slova:

</section>

<section>

„Vzpomeň si na svého otce, ó Achille podobný bohům,

</section>

<section>

starého, jako jsem já, již na prahu krušného stáří! —

Možná, že také jej tam sousedé, bydlící kolem,

</section>

<section>

souží, a nikoho není, kdo bránil by zhoubě a zkáze. —

Avšak přec, když slyší, že ty jsi mu naživě dosud,

</section>

<section>

ve svém se raduje srdci a doufá potom den ze dne,

</section>

<section>

spatřit milého syna, až od Tróje vracet se bude.

Já však nešťastný muž! — Vždyť ze všech nejlepší syny

</section>

<section>

zplodil jsem v širé Tróji — však bohužel nikdo mi nezbyl!

Padesát jsem jich měl, když synové achajští přišli:

</section>

<section>

synů devatenácte mi z jedné se zrodilo ženy,

</section>

<section>

ostatní v paláci mém jsou zrozeni z vedlejších chotí.

</section>

<section>

Z těchto mi prudký Arés již mnohé života zbavil.

</section>

<section>

Jediný, který mi zbýval a sám nám Ília chránil —

</section>

<section>

ty jsi ho nedávno sklál, když rodné otčiny hájil —

</section>

<section>

Hektora.

           Pro toho já sem přicházím, k achajským lodím,

</section>

<section>

chtěje si vykoupit syna, a nesmírné výkupné nesu. —

Proto se obávej bohův, ó Achille, soucit měj se mnou!

</section>

<section>

Vzpomeň si na otce svého! — — —

</section>

<section>

             Však já jsem bídnější mnohem,

</section>

<section>

neboť jsem podnikl čin, jak žádný pozemčan jiný:

</section>

<section>

k ústům synova vraha jsem pravici prosebně vztáhl!“

Řekl a pro otce tím v něm vznítil po nářku touhu.

Achilleus ruky se chopil a odstrčil stařečka jemně.

Takto se rozpomenuvše — ten nad synem, záhubcem mužů,

</section>

<section>

Hektorem, hlasitě vzlykal, jsa u nohou rekových schoulen,

</section>

<section>

onen zas nad svým otcem a nad milým přítelem plakal,

</section>

<section>

Patroklem svým — jich dvou tam pláč zněl žalostně stanem.

Ale když kvílením krutým se nasytil Achilleus slavný

</section>

<section>

a když z údů a srdce mu zmizela po nářku touha,

</section>

<section>

s rychlostí povstal s křesla a zvedal za ruku kmeta,

</section>

<section>

z lítosti nad šedou hlavou a nad šedým na bradě vousem.

Potom se ozval takto a pravil perutná slova:

</section>

<section>

„Mnoho již, ubohý muži, jsi útrap vytrpěl v duši!

</section>

<section>

— — —

Jakpak sis troufati moh’, sám jediný, k achajským lodím

</section>

<section>

přijít na oči muže, jenž tolik, četných a vzácných,

</section>

<section>

synů zhubil ti již?! — Toť železné srdce máš v hrudi!

</section>

<section>

— — —

Teď si však na křeslo sedni — a veškery útrapy svoje

</section>

<section>

v poklidu ve svých srdcích již nechejme, ač je nám krušno,

</section>

<section>

poněvadž hrozný žal nám vůbec není nic platen:

</section>

<section>

vždyť přec nesmrtný bůh nám určil, nebohým lidem,

</section>

<section>

pořád v trampotách žít — však sám jest zármutku zbaven.

Džbánů zajisté dvé jest u prahu Kronovce Dia,

</section>

<section>

s dary, jež rozdává Zeus, zlé v jednom, ve druhém dobré.

Komu by vladař blesků dal údělem smíšené dary,

</section>

<section>

ten pak se štěstím někdy, a jindy se s neštěstím potká,

</section>

<section>

komu jen ze strastí dá, ten zcela je potupě vydán,

</section>

<section>

strašná hladovost zlá jej honí po zemi božské,

</section>

<section>

světem pak bloudě sem tam, jest u bohů v necti i lidí. — —

Taktéž od bohů Péleus, již ode dne zrození svého,

</section>

<section>

obdržel skvostné dary a předčil veškery lidi

</section>

<section>

štěstím a bohatstvím svým, byl vládcem nad Myrmidony,

</section>

<section>

ano, ač smrtelný byl, přec bohyni za choť mu dali — —

</section>

<section>

ale i jemu dal bůh též neštěstí: odepřelť jemu,

</section>

<section>

aby měl v paláci svém rod synů, dědiců vlády —

</section>

<section>

nýbrž zrozen mu syn jen jediný, propadlý smrti.

Nemohuť já jej v stáří ni ošetřit, neboť tu v Tróji

</section>

<section>

sedím daleko vlasti a tebe a dítky tvé soužím.

</section>

<section>

— — —

O tobě slýcháme též, jak šťasten dříve jsi býval:

</section>

<section>

kolika na sever zemím jest hranicí Makarův Lesbos,

</section>

<section>

kolika na východ Fryžsko, a bez hranic Helléspontos,

</section>

<section>

nad těmi všemi, ó starče, jsi vynikal jměním i syny.

Ale když tuhle tu svízel ti přivedli nebeští bozi,

</section>

<section>

pořád ti kolem města je rubání mužů a bitvy.

</section>

<section>

— — —

Vzmuž se a ve své duši už bez konce neteskni déle,

</section>

<section>

neboť nad synem smutek ti nijak nebude platen,

</section>

<section>

vždyť jej nevzkřísíš víc — spíš sám bys zahynul dříve!“

Priamos podobný bohům zas odvětil Achillu takto:

</section>

<section>

„Nechtěj, živený Diem, bych usedl, dokud mi Hektór

</section>

<section>

bez pohřbu na dvoře tvém jest položen, nýbrž už rychle

</section>

<section>

vydej mi jej, bych viděl ho sám — rač výkupné přijmout,

</section>

<section>

hojné, které ti vezu — ty užij ho dobře a vrať se

</section>

<section>

ve svou otcovskou zem — vždyť dříve jsi přivolil k tomu,

</section>

<section>

abych naživě zůstal a viděl sluneční světlo!“

Posupně pohleděv naň syn Péleův odvětil rychlý:

</section>

<section>

„Teď mě už nedráždi, starče, já sám přec v úmyslu chovám,

</section>

<section>

vydat ti synovo tělo, vždyť od Dia s poselstvím přišla

</section>

<section>

Thetis, matka to má, jež mořského starce je dcera.

Však to i poznávám sám, ó Priame, aniž mi ušlo,

</section>

<section>

někdo že z věčných bohů tě k rychlým korábům vedl:

</section>

<section>

neměl by odvahy muž sem přijíti, sebe jsa mladší,

</section>

<section>

táborem, ježto by stráž jej viděla — také by ovšem

</section>

<section>

závoru našich dveří as nemohl odsunout snadno.

Pročež ještě mi víc, v mé bolesti, nejitři srdce,

</section>

<section>

sic bych ti samému, starče, zde ve staně, ublížit mohl,

</section>

<section>

třebaže s prosbou’s přišel — a porušit Diovu vůli!“

Řekl — i zhrozil se stařec a poslechl rozkazu jeho.

Péleův syn jak lev pak vyšel ze dveří stanu,

</section>

<section>

nikoli sám, vždyť soudruhů dvé s ním kráčelo cestou,

</section>

<section>

hrdina Automedón i Alkimos, kteréžto z druhův

</section>

<section>

nejvíc Achilleus ctil, když přítel Patroklos padl.

Tito mu vypřáhli mezky i koňské spřežení ze jha,

</section>

<section>

vozku mu zavedli dovnitř, jenž hlasatel toho byl starce,

</section>

<section>

kdežto mu kázali sednout. Pak s povozu loukotí pevných

</section>

<section>

nesmírné snášeli skvosty, jež Hektora vykoupit měly;

</section>

<section>

dvé tam jen nechali rouch, též suknici, utkanou krásně,

</section>

<section>

do nichž by oděl reka a dal jej zavézti domů.

Potom zavolal služky a kázal jej umýt a natřít,

</section>

<section>

ale pak odnést stranou, by Priamos neviděl syna,

</section>

<section>

sice by z bolesti srdce pak nemohl zdržeti hněvu

</section>

<section>

pohledem na syna svého a rozjitřil Achillu srdce,

</section>

<section>

jenž by ho pak snad zabil a porušil Diovu vůli.

Když ho pak omyly služky a natřely olejem lesklým,

</section>

<section>

a když v krásný rubáš a v sukni mu oděly tělo,

</section>

<section>

tehdáž Achilleus sám jej na lůžko zdvihl a složil,

</section>

<section>

druzi pak zároveň s ním jej na vůz hlazený zvedli.

Hned pak zaúpěl žalně a zavolal milého druha:

„Milý Patrokle můj, jen nezlob se, jestli se dovíš,

</section>

<section>

třebaže’s v Hádově domě, že Hektora, slavného reka,

</section>

<section>

dal jsem milému otci, když hojné výkupné složil,

</section>

<section>

o které s tebou se já pak podělím, jako se sluší!“

Pravil a ve svůj stan zas slavný Achilleus kráčel,

</section>

<section>

na židli, zdobenou krásně, si usedl, s které byl povstal,

</section>

<section>

podál, u druhé stěny, a k Priamu promluvil takto:

„Syn již tvůj, ó starče, je vydán, jak jsi mne žádal,

</section>

<section>

venku již na lůžku leží; za jitra, s úsvitem Zory,

</section>

<section>

spatříš a povezeš sám — však nyní pomněme jídla!

Vždyť přec pomněla jídla i Niobé kadeří krásných,

</section>

<section>

ačkoli dvanáct dítek jí zhynulo v paláci jejím,

</section>

<section>

náhle, šest dcer, šest synů, již bujeli v rozkvětu mládí —

</section>

<section>

které ze stříbrného jí Foibos lučiště zabil,

</section>

<section>

chovaje k Niobě záští, a Artemis, střelkyně šípů,

</section>

<section>

dcery, vždyť krásné Létě se naroveň stavětí chtěla:

</section>

<section>

řeklať, že matka je dvou, však sama že zrodila mnohé:

</section>

<section>

proto, ač dva jen byli, jí zhubili veškery dítky.

Leželi po devět dní tam pobiti, nikdo jich pohřbít

</section>

<section>

nemohl — veškeren lid syn Kronův proměnil v kámen;

</section>

<section>

proto je desátý den pak pohřbili nebeští bozi.

Přec však pomněla jídla, když dost již prolila slzí.

Avšak _teď_ prý ve skalách jest — kdes v samotách pustých

</section>

<section>

sipylských hor, kdež jest, jak pověst vypráví lidská,

</section>

<section>

bydliště nymf, jež provodí rej kdes při Achelóu.

</section>

<section>

Tamo, ač kamenem jest, přec snáší od bohů strasti.

Pročež, kmete ty slavný, i my teď pomněme jídla! —

</section>

<section>

Vždyť přec nad synem svým též pozděj plakati můžeš,

</section>

<section>

až jej přivezeš domů, kdež mnoho proň plakati budou.“

Domluvil Achilleus rychlý; pak povstav, bělostnou ovci

</section>

<section>

zařízl, druzi ji stáhli a chystali, po řadě hezky:

</section>

<section>

krájeli na drobno zručně a nabodli na rožně kusy,

</section>

<section>

pozorně upekli všecky a potom stáhli je s rožňů.

Chleba vzal Achillův přítel a po stole v košících krásných

</section>

<section>

oběma rozdělil jej, však maso zas Achilleus dělil.

Oni tu zvedali ruce a se stolu brali si jídla.

Když pak žízeň a hlad již nadobro zahnali oba,

</section>

<section>

tehdáž na Achillea se s podivem Priamos díval,

</section>

<section>

jak jest velký a krásný a zcela se podobá bohům,

</section>

<section>

ale i na Dardanovce se s podivem Achilleus díval,

</section>

<section>

na jeho vznešené tváře, a starcův rozhovor slyše.

Ale když dost už dlouho si navzájem hleděli v líce,

</section>

<section>

první se Priamos kmet jal mluviti, podobný bohům:

„Rychle mě, živený Diem, dej na lůžko, bychom už také

</section>

<section>

konečně sladkým spánkem se na loži občerstvit mohli!

</section>

<section>

Neboť pod mými víčky se dosud nezamkly oči,

</section>

<section>

od té chvíle, co syn tvou pravicí života pozbyl,

</section>

<section>

nýbrž pořád jen vzdychám a snáším bez počtu žalů,

</section>

<section>

ležím v ohradě dvora a svíjím se v nečistém prachu.

Pokrm jsem teprve teď zas pojedl, po prvé v hrdlo

</section>

<section>

jiskrné víno jsem vlil — však nic jsem nepožil dříve.“

Řekl, tu Péleův syn dal rozkaz druhům i služkám,

</section>

<section>

v předsíni postavit lůžka a prostřít podušky na ně,

</section>

<section>

krásné, nachové barvy, a rozestřít koberce přes ně,

</section>

<section>

vlněné pokrývky navrch, by mohli se přikrýti jimi.

Služebné z komnaty vyšly a v rukou pochodeň nesly,

</section>

<section>

rychle pak postelí dvé tam prostřely, pílíce kvapně.

Potom žertuje s ním zas rychlý Achilleus pravil:

</section>

<section>

„V předsíni, milý starče, si ulehni, ježto by mohl

</section>

<section>

některý z achajských rádců sem vstoupiti, kteří tu vždycky

</section>

<section>

sedají po mém boku a radí se, jako to bývá!

Kdyby tě někdo tu zhlédl, v čas černé kvapivé noci,

</section>

<section>

hned by šel k Agamemnonu a řekl to vladaři lidu,

</section>

<section>

pak by však možná nastal stran vydání mrtvoly průtah.

Avšak tohle mi pověz a poctivou pravdu mi vylož,

</section>

<section>

za kolik celkem dní chceš Hektora slavného pohřbít —

</section>

<section>

já bych zatím tu počkal a zadržel ostatní mužstvo.“

Stařec podobný bohům zas odvětil Achillu takto:

</section>

<section>

„Jestliže svolíš tedy, bych slavného Hektora pohřbil,

</section>

<section>

pak bys prokázal nám tím skutkem velikou milost.

Víš, jak v městě náš lid jest obklíčen — daleko máme

</section>

<section>

dříví svážeti s hor, však Trójané velmi se bojí.

Chci, aby po devět dní lid kvílil v paláci nad ním,

</section>

<section>

v desátý byl by pak pohřeb a národ by hostinu slavil,

</section>

<section>

ale v den jedenáctý chcem nad ním zříditi hrobku;

</section>

<section>

zápasit v dvanáctý den zas počneme, když je to nutno.“

Slavný Achilleus rychlý mu odvětil těmito slovy:

</section>

<section>

„Stane se také tohle, ó Priame, jak si to přeješ:

</section>

<section>

zdržím po tento čas běs válčení, jak jsi mě vyzval.“

Takto se Achilleus ozval a v zápěstí uchopil starce,

</section>

<section>

u jeho pravé ruky, by nijak se nelekl v duši.

Tam tedy, v předsíni stanu, si na lože ulehli k spánku

</section>

<section>

pospolu, vozka i král, dvé mužů rozumné mysli.

Uvnitř Achilleus sám spal ve staně, stavěném pevně,

</section>

<section>

v lůžko pak vstoupila s ním též sličná Brísova dcera.

Ostatní bohové spali i mužové, váleční jezdci,

</section>

<section>

tehdáž po celou noc, dar libého spánku je poutal,

</section>

<section>

Hermeia, rychlého posla, však sladký nejímal spánek,

</section>

<section>

neboť přemítal v mysli, jak nejlíp Priama krále

</section>

<section>

provést by od lodí měl, však neviděn od silných strážců.

Stanul nad jeho hlavou a důtklivé slovo mu řekl:

</section>

<section>

„Copak ti bezpečí tvé jest lhostejno — že jsi tak klidně

</section>

<section>

prostřed nepřátel usnul, když Achilleus ušetřil tebe?

</section>

<section>

Jestliže mnoho jsi dal, bys vykoupil milého syna,

</section>

<section>

za tebe, ježto jsi živ, snad třikrát výkupné větší

</section>

<section>

synové, již jsou v městě, by vydali, kdyby tě tady

</section>

<section>

spatřil vládyka lidu a spatřili Achajci druzí.“

Řekl, i zhrozil se stařec a také probudil vozku.

Hermés tu bez meškání jim zapřáhl koně i mezky,

</section>

<section>

sám jel táborem rychle — a z vojska jich neviděl nikdo.

Když však přišli až k místu, kdež brod jest v půvabných

</section>

<section>

                         proudech

</section>

<section>

Skamandru, vířné řeky, již věčný Kronovec zplodil,

</section>

<section>

tu se již Hermés vrátil a odešel na širý Olymp.

Zora vtom v rouše jak šafrán se prostřela po celé zemi,

</section>

<section>

oni pak k městským zdem své spřežení s pláčem a nářkem

</section>

<section>

řídili — Hektorův trup byl přivážen od mezků vzadu.

Nikdo jich neviděl z mužů ni ze žen s krásnými pásy,

</section>

<section>

jenom Kassandré sama. Ta zlaté Kypřance rovná

</section>

<section>

vystoupla na hrad trójský — a poznala milého otce,

</section>

<section>

kterak na voze stojí, též Ídaios, hlasatel města —

</section>

<section>

bratra pak na voze mezčím, jak v rouchách zahalen leží.

Ihned zalkala hlasně a volala po celém městě:

</section>

<section>

„Pojďte, ó Trójané všickni, i Trójanky, Hektora spatřit,

</section>

<section>

ačli jste plesali dřív, když domů se vracíval z bitvy,

</section>

<section>

živ, vždyť rozkoší býval i národu všemu i městu!“

Řekla, a vůbec nikdo již uvnitř nezůstal v městě,

</section>

<section>

žena ni muž, vždyť nezkrotný žal v nich probuzen všechněch.

Před branou sešli se s ním, an přivážel mrtvého reka.

Nejdřív manželka milá i vznešená matka se vrhly

</section>

<section>

na vůz s krásnými koly a zoufale rvaly si vlasy,

</section>

<section>

hlavy se dotýkajíce — a lid stál okolo s pláčem.

Tehdáž po celý den, snad k samému západu slunce,

</section>

<section>

byli by nad ním lkali a kvílili před branou města,

</section>

<section>

kdyby byl s povozu svého se stařec neozval k lidu:

„S cesty, teď ustupte mezkům, ať projedu, můžete potom

</section>

<section>

hořkým se nasytit pláčem, až mrtvolu přivezu domů!“

Řekl a všechen se lid hned rozstoupil, uhnuv se vozu.

</section>

<section>

Ale když ve skvostný dům jej zavezli, ihned ho dali

</section>

<section>

na lůžko zdobené řezbou a zpěváky pozvali k němu

</section>

<section>

k předzpěvu žalných písní. Ti zpěvem stenotu plným

</section>

<section>

zpívali truchlým hlasem, a ženštiny kvílily k tomu.

Manželka bělostných loktů tu počala hlasitý nářek,

</section>

<section>

Hektora, záhubce mužů, v svých rukou chovajíc hlavu:

„O život, manžele můj, byl’s oloupen, mne pak tu vdovou

</section>

<section>

opouštíš ve svém domě — a syn — tak maličký ještě —

</section>

<section>

jemuž dali jsme život — my ubozí! — —

</section>

<section>

             Beztoho ani

</section>

<section>

nedočká jinošských let — dřív zbořena v základech bude

</section>

<section>

Trója — ty ochránce její jsi zahynul, který’s jí vždycky

</section>

<section>

hájíval, milých chotí a malých dítek jsa strážcem.

</section>

<section>

Všecky je za krátký čas již povezou na dutých lodích — —

</section>

<section>

mne též ve středu jejich — a ty zas, dítě, buď se mnou

</section>

<section>

půjdeš, kde otrocké práce pak konat donucen budeš,

</section>

<section>

pro pána bezcitného, a možná že také tě někdo

</section>

<section>

z Achaiů za ručku chytne a svrhne tě v záhubu bídnou

</section>

<section>

s městských zdí, pln hněvu, že bratr mu Hektorem zabit,

</section>

<section>

nebo snad otec neb syn — vždyť Danaů veliké množství

</section>

<section>

rukama Rektorovýma tu do půdy zarylo nehty,

</section>

<section>

neboť milosti neznal tvůj otec v zápase krutém.

</section>

<section>

Proto i veškeren lid teď nad ním po městě kvílí.

Nevýslovný smutek a pláč v svých rodičích vzbudil’s,

</section>

<section>

Hektore, mně však zvlášť teď zůstanou útrapy žalné.

Nevztáhl’s se svého lůžka, když umíral’s, po mně své ruce,

</section>

<section>

neřekl’s útěšných slov, jež já bych po celý život

</section>

<section>

chovala, ve dne i v noci, a nad tebou ronila slzy!“

Tak tam pravila s pláčem, a ženštiny kvílily k tomu.

Hekabé uprostřed žen pak počala hlasitý nářek:

</section>

<section>

„Hektore, ze všech synů ty nejvíc v srdci mi drahý,

</section>

<section>

zajisté, dokuďs byl živ, ty’s býval miláčkem bohů,

</section>

<section>

již tě pak na péči měli i v zhoubném osudu smrti,

</section>

<section>

neboť jiné mé syny rek Achilleus ve běhu rychlý

</section>

<section>

prodával, koho kdy zajal, až za mořskou vlnivou tůni,

</section>

<section>

na Samos, na ostrov Imbros i do Lémna plného dýmu,

</section>

<section>

ty když břitkým dřevcem byl’s od něho života zbaven,

</section>

<section>

mnoho sic tebou smýkal kol mohyly přítele svého,

</section>

<section>

Patrokla, jehož jsi sklál — však proto ho nevzkřísil přece — —

</section>

<section>

nyní takto mi čerstvý, jak živý, v komnatě naší

</section>

<section>

ležíš, jak by tě teď bůh Apollón Stříbrnoluký

</section>

<section>

jednou z líbezných střel byl zahubil, střeliv tě náhle.“

Tak tam pravila s pláčem a sten v nich vzbudila prudký.

Helené ve středu jich pak třetí počala nářek:

</section>

<section>

„Hektore, ze všech švagrů ty nejvíc v srdci mi drahý!

</section>

<section>

Ovšem manželem mým jest Paris podobný bohům,

</section>

<section>

který mě přivedl v Tróju — ó kéž jsem zhynula dříve! —

</section>

<section>

neboť dvacátý rok již míjí od oné doby,

</section>

<section>

co jsem z domova vyšla a pryč jsem z rodiště svého,

</section>

<section>

ale ni slovíčka zlého ni příkrého nikdy’s mi neděl,

</section>

<section>

naopak, někdo-li jiný mi v paláci výčitky dělal

</section>

<section>

z mužových bratrů neb sester neb z manželek mužových bratrů,

</section>

<section>

nebo i mužova máť — tchán vždycky je vlídný jak otec —

</section>

<section>

ty jsi je po každé dobřil a snažně ses přimlouval za mne

</section>

<section>

srdcem dobroty plným a mluvě k nim vlídnou svou řečí.

Pročež nad tebou pláču, i nad sebou, s bolestí v duši,

</section>

<section>

nebohá — — v širé Tróji už není mi docela nikdo

</section>

<section>

jiný přízniv a vlídný — a všichni se přede mnou děsí!“

Tak tam pravila s pláčem — i vzdychal nesčetný zástup.

Potom už Priamos kmet dal rozkaz ve středu lidu:

</section>

<section>

„Nyní do města dříví už přivezte!

</section>

<section>

                         Nemějte strachu,

</section>

<section>

silný že v záloze šik vás přepadne — takto mě totiž

</section>

<section>

ujistil Péleův syn, když pouštěl mě od lodí černých,

</section>

<section>

dříve že nezačne boj, než dvanáctá přikvapí zora.“

Tak jim Priamos děl. Hned zapřáhli býky i mezky

</section>

<section>

s rychlostí do svých vozů a potom se před městem sešli.

Po celých devět dní pak sváželi nesčetné dříví;

</section>

<section>

když pak se zjevila zora, již desátá, pochodeň lidstva,

</section>

<section>

tehdáž, roníce slzy, už smělého Hektora nesli,

</section>

<section>

mrtvolu na vrchol dřev pak složivše, vznítili oheň.

Zora když růžových prstů se zjevila, s jitrem se rodíc,

</section>

<section>

tehdy se shromáždil lid kol hranice slavného reka.

</section>

<section>

Avšak když se už sešli a všichni se v hromadu shlukli,

</section>

<section>

nejdřív jiskrným vínem tu hranici zhasili zcela,

</section>

<section>

všecku, kam plamene žár až zasáhl, dokola, všude.

Bratři a druhové jeho pak bílé sbírali kosti,

</section>

<section>

ve zraku pláč — proud slz jim s tváří na zem se řinul.

Když pak sebrali kosti a do zlaté truhly je dali,

</section>

<section>

v jemná nachová roucha je pečlivě sbalivše dříve,

</section>

<section>

konečně v hlubinu hrobky je vložili rychle a potom

</section>

<section>

hustými kameny svrchu, a velkými, přikryli hrobku.

</section>

<section>

Rychle pak zřídili rov. —

</section>

<section>

             Kol dokola hlídači byli,

</section>

<section>

aby tam nevpadl dřív lid Danaů holení krásných.

Když pak zřídili hrobku, zas odešli, ale pak zase

</section>

<section>

všichni se v hromadu sešli a skvostné slavili hody

</section>

<section>

v paláci Priama vládce, jenž král byl živený Diem.

Tak tam Hektora pohřeb byl slaven, statného jezdce.

</section>
